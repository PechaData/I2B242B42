། ༎ད་ནི་ཞེས་བྱ་བ་འདི་ནི་མཛོད་ཀྱི་གནས་གཉིས་པ་དང་གསུམ་པའི་འབྲེལ་པ་རབ་ཏུ་བསྟན་པའི་ཕྱིར་སྨོས་པ་ཡིན་ནོ༎ འདོད་པ་དང་གཟུགས་དང་གཟུགས་མེད་པའི་ཁམས་ཀྱི་ངེས་པ་ཉིད་ཀྱིས་སེམས་ལ་སོགས་པ་བསྟན་པ་བྱས་པ་ཞེས་བྱ་བ་ལ་ངེས་པའི་དངོས་པོ་ནི་ངེས་པ་ཉིད་དོ༎ ཡང་ན་ངེས་པ་ཉིད་ནི་ངེས་པ་ཁོ་ན་ཡིན་ནོ༎ དེས་སེམས་ལ་སོགས་པ་བསྟན་པ་བྱས་པ་ནི།
འདོད་ཡིད་དགེ་དང་མི་དགེ་ དང་། །བསྒྲིབས་པ་དང་ནི་མ་བསྒྲིབས་པ༎ གཟུགས་དང་གཟུགས་མེད་པ་དག་ན༎ མི་དགེ་ལས་གཞན་ཞེས་འབྱུང་བའི་ཕྱིར་རོ༎ སོགས་པ་ཞེས་བྱ་བའི་སྒྲས་ནི་སེམས་ལས་འབྱུང་བ་ལ་སོགས་པ་བསྡུ་སྟེ། འདོད་པའི་དགེ་བའི་སེམས་ལ་ནི། རྟོག་དང་དཔྱོད་དང་བཅས་པའི་ཕྱིར༎ ཞེས་བྱ་བ་དང་། དེ་ལས་འགྱོད་ཡིད་མི་དགེ་རྣམས༎ བསམ་གཏན་དང་པོ་དག་ན་མེད༎ རྟོག་པའང་བསམ་གཏན་ཁྱད་པར་ན༎ དེ་ཡི་གོང་ན་དཔྱོད་པ་ཡང་༎ ཞེས་འབྱུང་བའི་ཕྱིར་རོ༎ འདོད་པ་ལ་སོགས་པའི་ངེས་པ་ཉིད་ཀྱིས་དབང་པོ་རྣམས་བསྟན་པ་བྱས་པ་ནི། དྲི་མེད་མ་གཏོགས་འདོད་པར་གཏོགས༎ ཕོ་མོའི་དབང་དང་སྡུག་བསྔལ་དག༎ མ་གཏོགས་གཟུགས་གཏོགས་གཟུགས་ཅན་དང་། །བདེ་བའང་མ་གཏོགས་གཟུགས་མེད་གཏོགས༎ ཞེས་འབྱུང་བའི་ཕྱིར་རོ༎ འདོད་པ་དང་གཟུགས་དང་གཟུགས་མེད་པའི་ཁམས་དེ་དག་གི་མཚན་ཉིད་ནི་མི་བཤད་པས། དེའི་ཕྱིར་དེ་ལ་འདོད་པ་དང་གཟུགས་དང་གཟུགས་མེད་པའི་ཁམས་དེ་དག་གང་ཡིན་ཞེས་བྱ་བ་འདི་སྨོས་སོ༎ དམྱལ་བ་ཡི་དགས་དུད་འགྲོ་དང་༎ ཞེས་བྱ་བ་རྒྱ་ཆེར་འབྱུང་བ་ལ། འགྲོ་བ་བཞི་ཞེས་བྱ་བ་ནི་དམྱལ་བ་དང་ཡི་དགས་དུད་འགྲོ་དང་མིའི་འགྲོ་བ་བཞི་སྟེ། རིལ་གྱིས་འདོད་པའི་ཁམས་སུ་གཏོགས་པ་ཡིན་ནོ༎ ལྷའི་འགྲོ་བ་ནི་རིལ་གྱིས་མ་ཡིན་ནོ༎ འོ་ན་ཅི་ཞེ་ན། ལྷའི་རིགས་དྲུག་ཡིན་ནོ་ཞེས་སྟོན་པར་བྱེད་དོ༎ དེ་ལ་སེམས་ཅན་རྣམས་འདིར་བསོད་ནམས་མ་ཡིན་པས་ཁྲིད་པར་བྱེད་པས་ན་དམྱལ་བ་རྣམས་སོ༎ གཞན་དག་ན་རེ་དགའ་བར་མི་བྱེད་པས་ན་དམྱལ་བ་རྣམས་ཡིན་ནོ་ཞེས་ཟེར་རོ༎ སློབ་དཔོན་འདུས་བཟངས་ན་རེ་མི་རྙེད་པའི་དོན་གྱིས་དམྱལ་བའི་སྒྲ་ནི་སྐྱབས་མི་རྙེད་ཅིང་མེད་པས་ན་དམྱལ་བ་པ་རྣམས་ཡིན་ནོ་ཞེས་ཟེར་རོ༎ འདི་ནས་ཤིན་ཏུ་ཕྱིར་མི་ལྡོག་པར་སོང་བས་ན་ཡི་དགས་རྣམས་སོ༎ གཞན་དག་ན་རེ་སྐོམ་པ་དང་ལྡན་པའི་ཕྱིར་རོ༎ དུད་དེ་འགྲོ་བའི་ཕྱིར་དུད་འགྲོའོ༎
ཡིད་ཤས་ཆེ་བའི་ཕྱིར་མི་རྣམས་སོ༎ འཇིག་རྟེན་པ་རྣམས་ནི་ཡིད་ཀྱི་བུ་ཡིན་པའི་ཕྱིར་རོ་ཞེས་ཟེར་རོ༎ འདི་དག་ལ་ཁྱིམ་ནམ་མཁའ་ཡོད་པས་ན་ལྷའོ༎ འདོད་པའི་ཁམས་ནི་འདོད་པས་རབ་ཏུ་ཕྱེ་བའི་ཁམས་ཡིན་ནོ་ཞེས་འཆད་པར་འགྱུར་རོ༎ རྒྱལ་པོ་ཆེན་པོ་འཇིག་རྟེན་སྐྱོང་བ་བཞི་ནི། འཕགས་སྐྱེས་པོ་དང་། མིག་མི་བཟང་དང་། ཡུལ་འཁོར་སྲུང་དང་། རྣམ་ཐོས་ཀྱི་བུའོ༎ དེ་དག་ན་ཡོད་པ་ནི་རྒྱལ་ཆེན་བཞི་པ་རྣམས་ཏེ། དེ་དག་གི་ནང་དུ་གཏོགས་པ་ཞེས་བྱ་བའི་ཐ་ཚིག་གོ༎ དཔེར་ན་ལྷ་དག་ཏུ་སྐྱེ་བར་འགྱུར་བ་ཞེས་བྱ་བ་ནི་ལྷའི་ནང་དུ་སྐྱེ་བར་འགྱུར་བ་ཞེས་བྱ་བའི་དོན་ལྟ་བུ་ཡིན་ནོ༎ གཞན་དག་ན་རེ་རྒྱལ་པོ་ཆེན་པོ་བཞིའི་གནས་ན་ཡོད་པ་ནི་རྒྱལ་ཆེན་བཞི་པ་རྣམས་ཏེ། བར་གྱི་ཚིག་མི་མངོན་པར་བྱས་པའི་ཕྱིར་བ་ལང་གི་ཤིང་རྟ་ལྟ་བུའོ༎ ལེགས་པར་བྱས་པ་ལྷན་ཅིག་བྱས་པ་རྣམས་ཀྱིས་དེར་སྐྱེ་བས་ན་སུམ་ཅུ་རྩ་གསུམ་པ་རྣམས་སོ༎ གཞན་དག་ན་རེ་འཇིག་རྟེན་པ་རྣམས་ན་རེ་གཙོ་བོ་ནོར་ལྷ་བརྒྱད་དང་། ཐ་སྐར་གྱི་བུ་གཞོན་ནུ་གཉིས་དང་། དྲག་པོ་བཅུ་གཅིག་དང་། ཉི་མ་བཅུ་གཉིས་ཞེས་བྱ་བ་དེ་ཙམ་དུ་ཟད་པས་སུམ་ཅུ་རྩ་གསུམ་པ་རྣམས་སོ་ཞེས་ཟེར་ཏེ། དེ་དང་མཐུན་པར་གསུང་རབ་ལས་ཀྱང་མིང་དེ་བཞིན་དུ་ཐ་སྙད་བཏགས་སོ་ཞེས་ཟེར་རོ༎ བསོད་ནམས་ཀྱིས་སོང་བས་ན་འཐབ་བྲལ་བའོ༎ ཡང་ན་དེའི་སྡུག་བསྔལ་ཟད་པར་བྱེད་པས་འཐབ་བྲལ་བ་རྣམས་སོ༎ དགའ་ཞིང་ཡིད་དུ་འོང་བས་སོང་བའམ། འདི་དག་ལ་དགའ་བ་ཡོད་པས་ན་དགའ་ལྡན་པ་རྣམས་སོ༎ འདི་དག་ལ་རང་རང་གིས་བྱས་པའི་ལོངས་སྤྱོད་རྣམས་སྤྲུལ་པ་ལ་དགའ་བ་ཡོད་པས་ན་འཕྲུལ་དགའ་བ་རྣམས་སོ༎ འདི་དག་ལ་གཞན་གྱིས་སྤྲུལ་པའི་ལོངས་སྤྱོད་དག་ལ་དབང་བསྒྱུར་བའི་ངང་ཚུལ་ཡོད་པས་གཞན་འཕྲུལ་དབང་བྱེད་པ་རྣམས་སོ༎ གནས་རྣམས་ཞེས་བྱ་བ་ཚིག་ལྷག་མ་ཞེས་བྱ་བ་ནི་གནས་ཉི་ཤུ་གང་དག་ཡིན་པ་དེ་དག་ནི་འདོད་པའི་ཁམས་ཡིན་ནོ༎
གལ་ཏེ་དཔེར་ན་རྟ་ཆུ་འཐུངས་པ་ལ་འཐུངས་ པའོ་ཞེས་བྱ་བ་དང་འདྲ་བར་གནས་ཉི་ཤུ་ལ་ཉི་ཤུའོ་ཞེས་བར་གྱི་ཚིག་མི་མངོན་པར་བྱས་ན་ནི་ཤིན་ཏུ་ཡང་རིགས་པ་ཡིན་ནོ༎ ཡང་སོས་ནི་གང་དུ་སེམས་ཅན་ཤི་བ་རྣམས་རླུང་དག་གིས་འཚོ་བར་བྱེད་པའོ༎ ཐིག་ནག་ནི་གང་དུ་ཐིག་ནག་པོ་བཏབ་ནས་འཇོག་པར་བྱེད་པའོ༎ བསྡུས་འཇོམས་ནི་གང་དུ་ཕྱོགས་གཉིས་ནས་ལུག་ལྟ་བུའི་རི་ལ་སོགས་པ་འོང་སྟེ་སེམས་ཅན་རྣམས་འཇོམས་པར་བྱེད་པའོ༎ ངུ་འབོད་ནི་གང་དུ་སེམས་ཅན་བཏགས་པ་རྣམས་ཤིན་ཏུ་སྐྲག་པའི་ང་རོ་འབྱིན་པའོ༎ གང་དུ་ཁྱད་པར་དུ་ཡིན་པ་དེ་ནི་ངུ་འབོད་ཆེན་པོའོ༎ ཚ་བ་ནི་གང་དུ་སེམས་ཅན་རྣམས་མེ་ལ་སོགས་པས་གདུང་བར་བྱེད་པའོ༎ གང་དུ་ཁྱད་པར་དུ་གདུང་བར་བྱེད་པ་དེ་ནི་རབ་ཏུ་ཚ་བའོ༎ མནར་མེད་པ་ནི་གང་དུ་སེམས་ཅན་མེ་འབར་བས་ཤིན་ཏུ་བསྐོར་བ་རྣམས་ལ་བདེ་བའི་མནའ་བའི་སྐབས་མེད་པའོ༎ འཛམ་བུའི་གླིང་ནི་ཤིང་འཛམ་བུས་མཚོན་པའི་གླིང་ངོ་༎ ཤར་གྱི་ལུས་འཕགས་ནི་རི་རབ་ཀྱི་ཤར་ཕྱོགས་ན་ཡོད་པའོ༎ ནུབ་ཀྱི་བ་ལང་སྤྱོད་ནི་ནུབ་ཕྱོགས་ན་ཡོད་པའོ༎ བྱང་གི་སྒྲ་མི་སྙན་ནི་བྱང་ཕྱོགས་ན་ཡོད་པ་སྟེ། གླིང་འདི་དག་གི་མིང་ནི་འཇིག་རྟེན་ན་དེ་ལྟར་གྲགས་པ་ཡིན་ནོ༎ བཤད་མ་ཐག་པའི་ལྷའི་རིགས་དྲུག་དང་དེ་ལྟར་ན་གནས་ཉི་ཤུ་པོ་དེ་དག་ནི་འདོད་པའི་ཁམས་ཡིན་ནོ་ཞེས་བྱ་བ་ནི་དམྱལ་བ་ནི་དམྱལ་བ་བརྒྱད་དང་། གླིང་བཞི་དང་རྒྱལ་ཆེན་བཞིའི་རིས་པ་ལ་སོགས་པ་བཤད་མ་ཐག་པ་དྲུག་དང་། མ་ཕྱེ་བ་ཡི་དགས་དང་དུད་འགྲོ་ཞེས་བྱ་བ་དང་གནས་ཉི་ཤུ་ནི་འདོད་པའི་ཁམས་ཡིན་ནོ༎ རླུང་གི་དཀྱིལ་འཁོར་གྱི་བར་ཞེས་བྱ་བ་ནི་གང་ལ་ཆུའི་དཀྱིལ་འཁོར་འདུག་པའོ༎ གཟུགས་ཀྱི་ཁམས་ཞེས་བྱ་བ་ནི་གཟུགས་ཀྱིས་རབ་ཏུ་ཕྱེ་བའི་ཁམས་ནི་གཟུགས་ཀྱི་ཁམས་ཡིན་ནོ༎ དེར་སོ་སོའི། བསམ་གཏན་ས་ནི་གསུམ་པ་ཡིན༎ བཞི་པ་ས་ནི་བརྒྱད་པ་ཡིན༎ ཞེས་བྱ་བ་དེ་ལ།
གཟུགས་ཀྱི་ཁམས་ནི་བསམ་གཏན་ཐམས་ཅད་ཀྱང་ཆུང་ངུ་དང་འབྲིང་དང་ཆེན་པོའི་བྱེ་བྲག་གིས་སོ་སོར་ས་གསུམ་པའི་བྱེ་བྲག་ཉིད་ཡིན་ཏེ། ཚངས་རིས་པ་རྣམས་དང་། ཚངས་པའི་མདུན་ན་འདོན་པ་རྣམས་དང་། ཚངས་ཆེན་པ་རྣམས་ནི་དང་པོ་ཡིན་ནོ༎ འོད་ཆུང་པ་རྣམས་དང་། ཚད་མེད་འོད་རྣམས་དང་། འོད་གསལ་བ་རྣམས་ནི་གཉིས་པ་ཡིན་ནོ༎ དགེ་ཆུང་རྣམས་དང་།ཚད་མེད་དགེ་རྣམས་དང་། དགེ་རྒྱས་རྣམས་ནི་གསུམ་པ་ཡིན་ནོ༎ སྤྲིན་མེད་རྣམས་དང་། བསོད་ནམས་སྐྱེས་རྣམས་དང་། འབྲས་བུ་ཆེ་བ་རྣམས་ནི་བཞི་པ་ཡིན་ནོ༎ ཆེན་པོ་དེ་ཉིད་ཟག་པ་མེད་པའི་བསམ་གཏན་དང་སྤེལ་བའི་སྒོ་ནས་ཆུང་ངུ་དང་འབྲིང་དང་ཆེན་པོ་དང་།ཤིན་ཏུ་ཆེན་པོ་དང་། ཆེས་ཤིན་ཏུ་ཆེན་པོ་ཐ་དད་པའི་བྱེ་བྲག་གི་གནས་གཞན་ལྔ་སྟེ། མི་ཆེ་བ་རྣམས་དང་། མི་གདུང་བ་རྣམས་དང་། གྱ་ནོམ་སྣང་བ་རྣམས་དང་། ཤིན་ཏུ་མཐོང་རྣམས་དང་། འོག་མིན་རྣམས་སོ༎ དེའི་ཕྱིར་བསམ་གཏན་བཞི་པ་ནི་ས་བརྒྱད་པ་ཞེས་བྱའོ༎ དེ་ལ་དགེ་བའི་རྩ་བ་ཆེན་པོ་ལས་སྐྱེས་པའི་ཕྱིར་ཚངས་པའོ༎ དེ་ཡང་གང་ཞེ་ན་ཚངས་པ་ཆེན་པོ་ཞེས་བྱ་བ་གང་ཡིན་པ་སྟེ། བསམ་གཏན་ཁྱད་པར་ཅན་ཐོབ་པས་ཐོག་མར་སྐྱེ་ཞིང་ཐ་མར་འཆི་འཕོ་བའི་ཕྱིར་དང་། སྔ་མ་དང་ཁྱད་པར་ཡོད་པའི་ཕྱིར་ཆེན་པོ་ཡིན་ནོ༎ འདི་དག་ལ་དེའི་རིས་ན་གནས་པ་ཡོད་པས་ཚངས་རིས་པ་རྣམས་སོ༎ ཚངས་པའི་མདུན་ན་འདོན་པས་ན་ཚངས་པའི་མདུན་ན་འདོན་རྣམས་སོ༎ འདི་དག་ལ་ཚེ་དང་ཁ་དོག་ལ་སོགས་པའི་ཁྱད་པར་གྱིས་ཚངས་པ་ཆེན་པོ་ཡོད་པས་ན་ཚངས་པ་ཆེན་པོ་རྣམས་སོ༎ འདི་དག་ལ་འོད་གསལ་གྱི་ས་ལ་ལྟོས་ནས་འོད་ཆུང་ངུ་ཡོད་པས་ན་འོད་ཆུང་རྣམས་སོ༎ འདི་དག་ནི་འོད་ཚད་གཟུང་བར་མི་ནུས་པས་ན་ཚད་མེད་འོད་རྣམས་སོ༎ གནས་གཞན་ཟད་པར་སྣང་བར་བྱེད་པའི་ཕྱིར་འོད་གསལ་རྣམས་སོ༎ ཡིད་ཀྱི་ས་པའི་བདེ་བ་ལ་ནི་དགེ་བ་ཞེས་བྱ་སྟེ། འདི་དག་ལ་གཞན་གྱི་ས་ལ་ལྟོས་ན་དེ་ཆུང་ངུ་ཡོད་པས་ན་དགེ་ཆུང་རྣམས་སོ༎ འདི་དག་ལ་དགེ་བ་ཚད་མེད་པ་ཡོད་པས་ན་ཚད་མེད་དགེ་རྣམས་སོ༎
འདི་དག་ལ་དགེ་བ་རྒྱས་པ་ཡོད་པས་ན་དགེ་རྒྱས་ རྣམས་ཏེ། གཞན་ན་དེ་ལས་ཤིན་ཏུ་མཆོག་ཏུ་གྱུར་པའི་བདེ་བ་མེད་དོ་སྙམ་དུ་བསམས་པ་ཡིན་ནོ༎ འདི་དག་ལ་སྤྲིན་དང་འདྲ་བར་ས་དང་འབྲེལ་པ་མེད་པས་ན་སྤྲིན་མེད་རྣམས་ཏེ། གཞལ་མེད་ཁང་དེ་སེམས་ཅན་དང་། ལྷན་ཅིག་འབྱུང་ཞིང་འཇིག་པའི་ཕྱིར་ཞེས་འབྱུང་བའི་ཕྱིར་རོ༎ གཞན་དག་ན་རེ་འདི་དག་གི་གོང་ན་གཞན་མེད་པའི་སྤྲིན་མེད་རྣམས་ཏེ། གོང་ན་སྤྲིན་ལྟ་བུ་ས་དང་འབྲེལ་པ་མེད་པས་སོ་ཞེས་ཟེར་རོ༎ མི་གཡོ་བའི་ལས་ལས་ཡང་དག་པར་འབྱུང་བའི་ཕྱིར་འདི་དག་ལ་བསོད་ནམས་རྣམས་ལས་སྐྱེས་པ་ཡོད་པས་ན་བསོད་ནམས་སྐྱེས་རྣམས་སོ༎ འདི་དག་ལ་འབྲས་བུ་གནས་གཞན་དང་འབྲེལ་པ་སོ་སོའི་སྐྱེ་བོ་པ་ཐམས་ཅད་པས་མཆོག་ཏུ་གྱུར་པ་ཆེན་པོ་ཡོད་པས་ན་འབྲས་བུ་ཆེ་རྣམས་སོ༎ སོ་སོའི་སྐྱེ་བོ་རྣམས་དང་མ་འདྲེས་པའི་ཕྱིར་གནས་གཙང་མ་སྟེ། དེ་འདི་དག་ལ་ཡོད་པས་གནས་གཙང་མ་རྣམས་སོ༎ གནས་གཙང་མ་པ་གཞན་དག་པས་མཆོག་ཏུ་མ་གྱུར་པའི་ཕྱིར་རྒྱས་པ་མ་ཡིན་པས་ན་མི་ཆེ་བ་རྣམས་སོ༎ ཡང་ན་བདག་ཉིད་ཀྱིས་བདག་གི་གནས་དུས་ཉ་ཉེ་ཞིག་ན་སྤོང་ཞིང་འདོར་བར་མི་བྱེད་པས་ན་མི་ཆེ་བ་རྣམས་སོ༎ ཏིང་ངེ་འཛིན་ཁྱད་པར་ཅན་ཐོབ་པའི་ཕྱིར་འདི་ནི་ཉོན་མོངས་པ་རྣམས་ཀྱིས་གདུང་བར་བྱེད་པ་མེད་པས་ན་མི་གདུང་བ་རྣམས་སོ༎ ཡང་ན་བསམ་པ་དགེ་བའི་ཕྱིར་གཞན་དག་ལ་གདུང་བར་མི་བྱེད་པས་ན་མི་གདུང་བ་རྣམས་སོ༎ མཐོང་བ་ཡོངས་སུ་དག་པའི་ཕྱིར་ཤིན་ཏུ་མཐོང་བས་ན་གྱ་ནོམ་སྣང་རྣམས་སོ༎ ལྟ་བ་བཟང་བའི་ཕྱིར་ཤིན་ཏུ་མཐོང་རྣམས་སོ༎ དེ་ལས་མཆོག་ཏུ་གྱུར་པའི་ས་གཞན་མེད་པའི་ཕྱིར་འདི་དག་འོག་མ་མ་ཡིན་པས་འོག་མིན་རྣམས་ཏེ། གོང་མར་གྱུར་པ་ཡིན་པའི་ཕྱིར་རོ༎ འདིས་ནི་གནས་པ་དག་བསྟན་ན ༎ ཇི་ལྟར་དེ་ལྟར་ན་གནས་བཅུ་བདུན་པོ་འདི་དག་ཅེས་བྱ་ཞེ་ན། གནས་ནི་གནས་པའི་སྒྲར་བསྟན་པའི་ཕྱིར་ཉེས་པ་མེད་དོ༎ དེ་ལྟར་ན་ཉི་འོག་པའི་ལུགས་ཀྱིས་གཟུགས་ཀྱི་ཁམས་ནི་གནས་བཅུ་བདུན་ཡིན་ནོ༎
ཁ་ཆེ་བ་རྣམས་ན་རེ་བཅུ་དྲུག་ཡིན་ནོ་ཞེས་ཟེར་རོ་ཞེས་བྱ་བ་ཁ་ཆེ་བ་རྣམས་ན་རེ་གཟུགས་ཀྱི་ཁམས་ནི་བཅུ་དྲུག་ཡིན་ནོ་ཞེས་ཟེར་རོ༎ སྤགས་པ་བཞིན་དུ་ཞེས་བྱ་བ་ནི་བང་རིམ་བཞིན་དུ་ཞེས་བྱ་བའི་ཐ་ཚིག་གོ༎ གཞན་དག་ན་རེ་འབྲོག་ཕྱོགས་ཀྱི་རྫོང་བཞིན་དུའོ་ཞེས་ཟེར་རོ༎ ས་གཞན་ནི་མེད་དོ་ཞེས་བྱ་བ་ནི་ས་གཞན་དང་འབྲེལ་པ་མེད་པས་སོ༎ འདས་པ་དང་མ་འོངས་པ་དང་རྣམ་པར་རིག་བྱེད་མ་ཡིན་པ་དང་། ཆོས་གཟུགས་ཅན་མ་ཡིན་པ་རྣམས་ནི་ཡུལ་ན་མི་གནས་ཞེས་བྱ་བ་ནི་འདས་པ་དང་མ་འོངས་པ་ནི་གཟུགས་ཅན་དག་ཀྱང་ཡུལ་ན་མི་གནས་སོ༎ རྣམ་པར་རིག་བྱེད་མ་ཡིན་པ་ནི་གཟུགས་ཅན་ཡིན་ལ། ད་ལྟར་གྱི་དག་ཀྱང་ཡུལ་ན་མི་གནས་ལ། གཟུགས་ཅན་མ་ཡིན་པ་ཚོར་བ་ལ་སོགས་པ་ཡང་དེ་བཞིན་དུ་ད་ལྟར་གྱི་དག་ཡིན་ཡང་ཡུལ་ན་མི་གནས་ན། འདས་པ་དང་མ་འོངས་པ་རྣམས་ལྟ་སྨོས་ཀྱང་ཅི་དགོས་སོ༎ སྐྱེ་བ་ལས་ནི་རྣམ་པ་བཞི༎ ཞེས་བྱ་བ་ནི་ཚེ་རབས་གཞན་དུ་ལས་ཀྱིས་གྲུབ་པའི་ཕུང་པོ་འབྱུང་བ་ནི་སྐྱེ་བ་ཡིན་ཏེ། དེས་ན་གཟུགས་མེད་པའི་ཁམས་རྣམ་པ་བཞི་ཡིན་ནོ༎ འདི་ལྟ་སྟེ། ནམ་མཁའ་མཐའ་ཡས་སྐྱེ་མཆེད་དང་༎ ཞེས་བྱ་བ་རྒྱས་པར་འབྱུང་བ་ནི་སྙོམས་པར་འཇུག་པར་སྦྱོར་བའི་དུས་ན་ནམ་མཁའ་མཐའ་ཡས་སོ་སྙམ་དུ་རྣམ་པར་བྱེད་པའི་ཕྱིར་ནམ་མཁའ་མཐའ་ཡས་ཏེ། དེའི་ལམ་དེ་ཉིད་སྐྱེ་མཆེད་ཡིན་ནོ༎ དེ་བཞིན་དུ་རྣམ་པར་ཤེས་པ་མཐའ་ཡས་སོ་སྙམ་པ་དང་ཅི་ཡང་མེད་དོ་སྙམ་དུ་དེ་དག་གི་རྣམ་པར་བྱེད་པའི་ཕྱིར། རྣམ་ཤེས་མཐའ་ཡས་སྐྱེ་མཆེད་དང་། ཅི་ཡང་མེད་པའི་སྐྱེ་མཆེད་ཅེས་བྱའོ༎ འདུ་ཤེས་ནི་འབྲས་ལྟ་བུའོ༎ འདུ་ཤེས་ནི་ཟུག་རྔུ་ལྟ་བུའོ༎ འདུ་ཤེས་མེད་པ་ནི་ཀུན་དུ་རྨོངས་པ་སྙམ་ནས། འདུ་ཤེས་གཞན་པ་འབྱུང་བའི་ཕྱིར་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཅེས་བྱའོ༎ དེ་དག་ལ་ཡུལ་གྱིས་བྱས་པའི་བླ་འོག་ནི་མེད་དོ་ཞེས་བྱ་བ་ནི་ཡུལ་ན་མི་གནས་པའི་ཕྱིར་རོ༎
ཇི་ལྟར་སེམས་ཅན་གཟུགས་ཅན་རྣམས་ཀྱི་ཞེས་བྱ་བ་ཐེ་ཚོམ་འདི་ཅི་ལས་གྱུར་ཅེ་ན་འདི་ལ་བདག་མེད་ན་འདོད་པ་དང་། གཟུགས་ཀྱི་ཁམས་དག་ན་ནི་སེམས་དང་སེམས་ལས་བྱུང་བ་རྣམས་གཟུགས་ ལ་བརྟེན་ནས་འཇུག་པར་བརྟག་གྲང་ན། གཟུགས་མེད་པའི་ཁམས་ན་ནི་གཟུགས་མེད་པས་དེ་ན་སེམས་དང་སེམས་ལས་བྱུང་བ་འཇུག་པར་མི་འགྱུར་རོ་སྙམ་མོ༎ ཐེ་ཚོམ་དེ་བཟློག་པའི་ཕྱིར། དེར་ནི་རིས་དང་སྲོག་ལ་ཡང་༎ སེམས་ཀྱི་རྒྱུད་ནི་རྟེན་པ་ཡིན༎ ཞེས་བྱ་བ་འདི་སྨོས་ཏེ། ཡང་ཞེས་བྱ་བའི་སྒྲས་ནི་སོ་སོའི་སྐྱེ་བོ་ཉིད་དང་མི་ལྡན་པ་དང་། ཐོབ་པ་དང་། སྐྱེ་བ་ལ་སོགས་པ་བསྡུའོ༎ སྟོབས་ཆུང་བའི་ཕྱིར་རོ་ཞེས་བྱ་བ་ཅི་ཞིག་ཅེ་ན་སེམས་ཀྱི་རྒྱུན་ནོ༎ སེམས་ཅན་གཟུགས་ཅན་རྣམས་ཀྱི་སེམས་ཀྱི་རྒྱུན་ནི་གཟུགས་ཀྱི་འདུ་ཤེས་དང་མ་བྲལ་བའི་ཕྱིར་སྟོབས་ཆུང་བ་ཡིན་པས་གཟུགས་མེད་པར་མི་འཇུག་སྟེ། དེའི་ཕྱིར་གཟུགས་ལ་བརྟེན་ནས་འཇུག་གོ༎ དེ་ནི་ཅིའི་ཕྱིར་སྟོབས་དང་ལྡན་པ་ཉིད་ཡིན་ཞེས་བྱ་བ་ནི་གཟུགས་མེད་པ་ན་སྤྱོད་པ་དེ་ཅིའི་ཕྱིར་སྟོབས་དང་ལྡན་པ་ཉིད་ཡིན་ནོ༎ དེའི་ཕྱིར་སྙོམས་པར་འཇུག་པའི་ཁྱད་པར་ལས་སྐྱེས་པའི་ཕྱིར་ཞེས་བྱ་བ་རྒྱས་པར་སྨོས་ཏེ། གཟུགས་དང་བྲལ་བའི་འདུ་ཤེས་ཅན་ཞེས་བྱ་བ་ནི་གཟུགས་ཀྱི་འདུ་ཤེས་དང་བྲལ་བ་ཅན་ཞེས་བྱ་བའི་ཐ་ཚིག་གོ༎ དེའི་ཕྱིར་དེ་ལ་སྐྱེས་པ་གཟུགས་མེད་པའི་སེམས་ཀྱི་རྒྱུན་ཀྱང་གཟུགས་ལ་མི་ལྟོས་པར་འཇུག་གོ༎ འོ་ན་ནི་སྟོབས་དང་ལྡན་པའི་ཕྱིར་སྙོམས་པར་འཇུག་པའི་ཁྱད་པར་གྱིས་བསྐྱེད་པ་དེ་ཁོ་ནས་འཇུག་པར་འགྱུར་གྱི་རྟེན་གྱིས་ཅི་ཞིག་བྱ་སྙམ་དུ་བསམས་པ་ཡིན་ནོ༎ ཇི་ལྟར་སེམས་ཅན་གཟུགས་ཅན་རྣམས་ཀྱི་ཞེས་བྱ་བ་རྒྱས་པར་འབྱུང་བ་ལ་ཚིག་གི་དོན་ནི་སེམས་ཅན་གཟུགས་ཅན་རྣམས་ཀྱི་རིས་མཐུན་པ་དང་སྲོག་གི་དབང་པོ་དག་གཟུགས་ལ་བརྟེན་པ་དེ་ལྟར་གཟུགས་མེད་པ་རྣམས་ཀྱིས་ཅི་ལ་བརྟེན་ཞེས་བྱ བ་ཡིན་ནོ༎ དེ་གཉིས་ཕན་ཚུན་དུའོ་ཞེས་བྱ་བ་ནི་རིས་མཐུན་པ་ཡང་སྲོག་གི་དབང་པོ་ལ་བརྟེན་ནས་འཇུག་ལ་སྲོག་གི་དབང་པོ་ཡང་རིས་མཐུན་པ་ལ་བརྟེན་ནས་ཞེས་བྱ་བ་ཡིན་ནོ༎ དེ་གཉིས་ཁོ་ན་ཕན་ཚུན་དུ་ཅིའི་ཕྱིར་མི་རྟེན་ཞེས་བྱ་བ་ནི་རྟེན་གཟུགས་ཀྱིས་ཅི་ཞིག་བྱ་སྙམ་དུ་བསམས་པ་ཡིན་ནོ༎
ད་ནི་དེ་ན་ཞེས་བྱ་བ་ནི་གཟུགས་མེད་པའི་ཁམས་དེ་ན་ཅིའི་ཕྱིར་རིས་མཐུན་པ་དང་སྲོག་གི་དབང་པོ་དེ་དག་སྟོབས་དང་ལྡན་པ་དེ་ཉིད་ཡིན་ནོ༎ དེ་ནི་སེམས་ཀྱི་རྒྱུད་ལ་ཡང་མཚུངས་ཏེ་ཞེས་བྱ་བ་ནི་སེམས་ཀྱི་རྒྱུད་འདི་ཡང་སྙོམས་པར་འཇུག་པའི་ཁྱད་པར་ལས་སྐྱེས་པས་སྟོབས་དང་ལྡན་པ་ཡིན་པའི་ཕྱིར་གཉིས་ལ་བརྟེན་ནས་འཇུག་པར་མི་འགྱུར་གྱི་བརྟེན་པ་མེད་པ་ཁོ་ནར་འཇུག་པར་འགྱུར རོ་ཞེས་བྱ་བ་ཡིན་ནོ༎ སེམས་དང་སེམས་ལས་བྱུང་བ་དག་ལ་ཡང་ཅི་ཞེ་ན། མཚུངས་ཏེ་ཞེས་བྱ་བར་སྐབས་དང་སྦྱར་རོ༎ ཅི་ཞིག་མཚུངས་ཤེ་ན་ཕན་ཚུན་བརྟེན་པ་ཉིད་དེ། ཇི་ལྟར་རིས་མཐུན་པ་ཡང་སྲོག་གི་དབང་པོ་ལ་བརྟེན་ནས་འཇུག་ལ་སྲོག་གི་དབང་པོ་ཡང་རིས་མཐུན་པ་ལ་བརྟེན་ནས་འཇུག་པ་དེ་བཞིན་དུ་སེམས་ལས་བྱུང་བ་རྣམས་ཀྱང་སེམས་ལ་བརྟེན་ནས་འཇུག་པར་འགྱུར་ལ། སེམས་ཀྱང་སེམས་ལས་བྱུང་བ་རྣམས་ལ་བརྟེན་ནས་འཇུག་པར་འགྱུར་ན། དེ་དག་ལས་གཞན་པའི་རྟེན་བརྟག་པ་ནི་དགོས་པ་མེད་དོ༎ སེམས་ཀྱི་རྒྱུན་གང་གི་ཞེས་བྱ་བ་རྒྱས་པར་འབྱུང་བ་ནི་སེམས་ཀྱི་རྒྱུན་གྱི་འཕེན་པར་བྱེད་པའི་རྒྱུན་ནི་འཕེན་པའི་རྒྱུ་སྟེ། ལས་དང་ཉོན་མོངས་པའི་མཚན་ཉིད་ཡིན་ནོ༎ འདི་ལ་སྲེད་པ་དང་བྲལ་བ་ཡོད་པས་ན་སྲེད་པ་དང་བྲལ་བ་ཅན་ནོ༎ སྲེད་པ་དང་མ་བྲལ་བ་ནི་སྲེད་པ་དང་མ་བྲལ་བའོ༎ གང་ལ་ཞེ་ན། གཟུགས་ལ་སྟེ་སེམས་ཀྱི་རྒྱུན་དེ་ནི་གཟུགས་དང་ལྷན་ཅིག་འབྱུང་བའི་ཕྱིར་གཟུགས་ལ་བརྟེན་ནས་འཇུག་གོ༎ རྒྱུ་དེ་ལ་རྒྱབ་ཀྱིས་ཕྱོགས་པའི་ཕྱིར་རོ་ཞེས་བྱ་བ་ནི་འཕེན་པའི་རྒྱུ་གཟུགས་ལ་རྒྱབ་ཀྱིས་ཕྱོགས་པའི་ཕྱིར་རོ་ཞེས་བྱ་བའི་ཐ་ཚིག་གོ༎ རྡོ་རྗེའི་སོར་གདུབ་ལྟ་བུ་ཞེས་བྱ་བ་ནི་རྡོ་རྗེ་དང་ལྡན་པའི་སོར་གདུབ་སྟེ། སོར་གདུབ་བམ་གདུ་བུ་ལ་རྡོ་རྗེའི་སོར་གདུབ་ཅེས་བྱ་བ་ལྟ་བུ་དང་། ན་ལེ་ཤམ་གྱི་བཏུང་བ་བཞིན་ཏེ།
ན་ལེ་ཤམ་དང་ལྡན་པའི་བཏུང་བ་ལ་བར་གྱི་ཚིག་མི་མངོན་པར་བྱས་པའི་ཕྱིར་ན་ལེ་ཤམ་གྱི་བཏུང་བ་ཞེས་བྱ་བ་དེ་བཞིན་དུ་འདོད་པ་དང་ལྡན་པའི་ཁམས་ནི་འདོད་པའི་ཁམས་སོ་ཞེས་བྱ་བ་ལ་སོགས་པ་ཡིན་ ནོ༎ ཡང་ན་གཟུགས་སུ་རུང་བ་ཞེས་བྱ་བ་ནི་གནོད་པར་བྱ་བར་རུང་བ་ཞེས་བྱ་བའི་ཐ་ཚིག་སྟེ། དེ་ནི་གཟུགས་དང་ལྡན་པའི་ཕྱིར་ན་གནོད་པར་བྱ་བར་ནུས་སོ༎ དེའི་ངོ་བོ་ནི་གཟུགས་མེད་པ་ཡིན་ནོ་ཞེས་བྱ་བ་ནི་གང་གི་ཚེ་མཇུག་ལ་ཁམས་ཞེས་བྱ་བའི་ཚིག་འདི་ཡོད་པ་དེའི་ཚེ་གཟུགས་མེད་པའི་ཁམས་ཞེས་བྱ་བར་རུང་ངོ་༎ གང་གི་ཚེ་མཇུག་ལ་ཚིག་མེད་པར་གཟུགས་མེད་པ་ཞེས་བྱ་བའི་སྒྲ་སྦྱོར་ཏེ། དཔེར་ན་གཟུགས་རྣམས་ལས་འདས་པ་ནི་གཟུགས་མེད་པ་དག་གོ་ཞེས་བྱ་བ་དེའི་ཚེ་ནི་གཟུགས་མེད་པ་དག་ཉིད་གཟུགས་མེད་པ་རྣམས་སོ་ཞེས་བྱ་བར་གཟུང་བར་བྱའོ༎ ཡང་ན་གཟུགས་མེད་པ་ལ་མཁས་པ་དག་ནི་གཟུགས་མེད་པ་རྣམས་སོ་ཞེས་བྱ་བར་བལྟའོ༎ ཡང་ན་འདོད་པ་རྣམས་ཀྱི་ཁམས་ནི་ཞེས་བྱ་བ་ནི་ལྡན་པ་ཞེས་བྱ་བའི་སྒྲ་མི་མངོན་པར་བྱས་པ་མེད་པར་ཡང་དྲུག་པར་ཚིག་བསྡུ་བ་ཁོ་ནས་སྒྲུབ་པར་བྱེད་པ་ཡིན་ནོ༎ འདོད་པ་རྣམས་ཀྱི་ཁམས་དེ་གང་ཡིན་ཞེ་ན། གང་ཞིག་འདོད་པ་རྣམས་འཛིན་པའོ་ཞེས་བྱ་བ་སྨོས་སོ༎ གཟུགས་དང་གཟུགས་མེད་པའི་ཁམས་དག་ཀྱང་དེ་དང་འདྲ་བར་རིག་པར་བྱའོ་ཞེས་བྱ་བ་ནི་གཟུགས་མེད་པ་རྣམས་ཀྱི་ཁམས་ནི་གཟུགས་ཀྱི་ཁམས་ཏེ་གང་ཞིག་གཟུགས་རྣམས་འཛིན་པའོ༎ གཟུགས་མེད་པའི་ཁམས་ནི་གཟུགས་མེད་པའི་ཁམས་ཏེ་གང་ཞིག་གཟུགས་མེད་པ་འཛིན་པའོ་ཞེས་བྱ་བ་ཡིན་ནོ༎ ཁམ་གྱི་ཟས་དང་འཁྲིག་པ་དང་ལྡན་པའི་འདོད་ཆགས་ཞེས་བྱ་བ་ནི་ཁམ་དུ་བྱེད་པས་ན་ཁམ་མོ༎ དེ་ཉིད་ཟས་ཡིན་པས་ན་ཁམ་གྱི་ཟས་སོ༎ ཕོ་མོ་ལས་བྱུང་བ་ནི་འཁྲིག་པ་སྟེ། གཉིས་ཀྱིས་གཉིས་སྤྲོད་པ་ལ་སོགས་པའོ༎ ཁམ་གྱི་ཟས་དང་འཁྲིག་པ་དག་དང་ལྡན་ཞིང་འབྲེལ་པའམ་སྐྱེད་པ་ལ་ནི་ཁམ་གྱི་ཟས་དང་འཁྲིག་པ་དང་ལྡན་པའི་འདོད་ཆགས་ཀྱི་འདོད་པ་ཡིན་ཏེ། འདིས་འདོད་པར་བྱེད་པས་ན་འདོད་པ་ཡིན་པའི་ཕྱིར་རོ༎ ཇི་ལྟར་དེ་ལྟར་ཤེས་ཤེ་ན། གནས་བརྟན་ཤཱ་རིའི་བུས་བཤད་པའི་ཚིགས་སུ་བཅད་པས་དོན་དེ་བསྟན་པའི་ཕྱིར།
འཇིག་རྟེན་དག་ན་སྣ་ཚོགས་གང་དེ་འདོད་པ་མིན་ཞེས་བྱ་བ་རྒྱས་པར་སྨོས་སོ༎ ཀུན་དུ་འཚོ་བྱེད་ཀྱིས་ཚིགས་སུ་བཅད་པ་གཞན་གྱིས་དགེ་སློང་འདོད་པའི་རྣམ་པར་རྟོག་པ་དག་ལ་རྣམ་པར་རྟོག་པར་བྱེད་པ་འདོད་པ་ལ་སྤྱོད་པ་ཉིད་ཡིན་ནོ་ཞེས་སྨྲས་པ་གང་ཡིན་པ་དེ་གནས་བརྟན་གྱི་ཁས་བླངས་ཏེ། འདོད་པ་ལ་སྤྱོད་པ་ནི་རྣམ་པ་གསུམ་སྟེ། ལུས་དང་ངག་དང་ཡིད་ཀྱིས་སོ༎ དེ་ལ་འདོད་ཆགས་དང་མ་བྲལ་བ་ཡིད་ཀྱིས་འདོད་པ་ལ་སྤྱོད་པ་ཉིད་ཡིན་ཡང་དགེ་སློང་མ་ཡིན་པར་མི་འགྱུར་གྱི་འདིའི་ཚུལ་ཁྲིམས་ཡོངས་སུ་མ་དག་པར་འགྱུར་བ་འབའ་ཞིག་ཏུ་ཟད་དོ༎ གང་ཞིག་ལུས་དང་ངག་གིས་དེ་བཞིན་གཤེགས་པའི་བསླབ་པའི་གཞི་བཀོད་པའི་མཚམས་ལས་འདས་ཏེ། འདོད་པ་དག་ལ་ཡོངས་སུ་སྤྱོད་པར་བྱེད་པ་དེ་ནི་དགེ་སློང་མ་ཡིན་པར་འགྱུར་ཏེ། དེ་བས་ན་དེས་ཉེས་པ་གཞན་གལ་ཏེ་འཇིག་རྟེན་སྣ་ཚོགས་གང་དེ་འདོད་ཅེས་བྱ་བ་རྒྱས་པར་སྨོས་ཏེ། གལ་ཏེ་ཁྱེད་ཀྱི་ཕྱོགས་གཟུགས་ལ་སོགས་པ་ཡུལ་སྣ་ཚོགས་དག་འདོད་པ་ཡིན་ནོ་ཞེས་བྱ་བ་ཡིན་ན་ཁྱེད་ཀྱི་སྟོན་པ་ནི་འདོད་ཆགས་དང་བྲལ་བ་ཡིན་ནོ་ཞེས་བྱ་བར་ཁས་བླངས་མོད་ཀྱི་དེས་ན་ཁྱོད་ཀྱི་སྟོན་པ་ཡང་ལུས་ཀྱི་ཡུལ དེ་དག་ཉེ་བར་མ་སྤྱད་ཀྱང་གཟུགས་ཡིད་དུ་འོང་བ་རྣམས་མཐོང་བ་ཁོ་ནས་འདོད་པ་ལ་སྤྱོད་པ་ཅན་དུ་ཐལ་བར་འོང་ཞིང་འགྱུར་བ་ཞིག་ན་དེ་ལྟར་ཡང་མི་འདོད་དེ་དེ་ལྟ་བས་ན། སྐྱེས་བུའི་ཀུན་རྟོག་འདོད་ཆགས་འདོད་པ་ཡིན་ནོ་ཞེས་བྱ་བར་གྲུབ་པ་ཡིན་ནོ༎ ཆོས་གང་དག་ཅེས་བྱ་བ་ནི་གང་དག་ཡིན་པ་ཞེས་བྱ་བའི་ཐ་ཚིག་གོ༎ སྨྲས་པ་མ་ཡིན་ནོ་ཞེས་བྱ་བ་ནི་འགོག་པར་བྱེད་པ་ཡིན་ནོ༎ འདི་ལྟར་ཁམས་གཞན་གྱི་ཆོས་རྣམས་དང་། ཁམས་སུ་མ་གཏོགས་པ་དག་ཀྱང་ཁམས་གཞན་ན་ཀུན་དུ་སྤྱོད་དེ་འདོད་པའི་ཁམས་ན་ནི་ཁམས་གསུམ་པ་དང་ཟག་པ་མེད་པའི་ཆོས་རྣམས་ཀུན་དུ་སྤྱོད་ལ། གཟུགས་ཀྱི་ཁམས་ན་ཡང་དེ་དང་འདྲ་སྟེ། དེ་ན་འདོད་པ་ན་སྤྱོད་པ་ནི་སྤྲུལ་པའི་སེམས་ཀུན་དུ་སྤྱོད་དོ༎
གཟུགས་མེད་པའི་ཁམས་ན་ནི་གཟུགས་མེད་པ་ན་ སྤྱོད་པ་རྣམས་དང་ཟག་པ་མེད་པ་དག་སྟེ། དེ་ལྟ་བས་ན་མ་ཡིན་ནོ་ཞེས་འགོག་པར་བྱེད་པ་ཡིན་ནོ ༎ འོ་ན་ཅི་ཞེ་ན། གང་དག་ལ་འདོད་པ་དང་གཟུགས་དང་གཟུགས་མེད་པའི་འདོད་ཆགས་རྒྱས་པར་འགྱུར་བའོ་ཞེས་བྱ་བ་ནི་གང་དག་ལ་འདོད་པའི་འདོད་ཆགས་དམིགས་པའམ་མཚུངས་པར་ལྡན་པའི་སྒོ་ནས་ཅི་རིགས་པར་རྒྱས་པར་འགྱུར་བ་དེ་དག་ནི་འདོད་པ་དང་ལྡན་པ ཡིན་ལ། གང་དག་ལ་གཟུགས་དང་གཟུགས་མེད་པའི་འདོད་ཆགས་དག་རྒྱས་པར་འགྱུར་བ་དེ་དག་ནི་གོ་རིམས་བཞིན་དུ་གཟུགས་དང་གཟུགས་མེད་པ་དང་ལྡན་པ་ཡིན་ནོ༎ ད་ནི་འདི་རྟ་དང་བྲེས་ལྟ་བུ་དེ་ཡིན་ཏེ་ཞེས་བྱ་བ་ནི་རྟ་དང་རྟའི་བྲེས་ནི་རྟ་དང་བྲེས་སོ༎ རྟ་དང་བྲེས་དང་འདྲ་བ་ནི་རྟ་དང་བྲེས་ལྟ་བུའོ༎ ཡང་ན་འདི་རྟ་དང་བྲེས་ཀྱི་ཡིན་པས་ན་རྟ་དང་བྲེས་ཏེ་རྟ་དང་བྲེས་དང་འདྲ་བ་ཡིན་ཏེ། འགའ་ཞིག་གིས་རྟའི་བྲེས་འདི་སུའི་ཡིན་ཞེས་དྲིས་ན་དེ་ལ་ཅིག་ཤོས་ཀྱིས་རྟ་འདི་སུའི་ཡིན་པ་དེའི་འོ་ཞེས་སྨྲས་ལ། ཡང་དེས་རྟ་འདི་སུའི་ཡིན་ཞེས་དྲིས་པ་དང་ཡང་ཅིག་ཤོས་དེས་རྟའི་བྲེས་འདི་སུའི་ཡིན་པ་དེའི་འོ་ཞེས་སྨྲས་ན། རྟ་དང་བྲེས་གཉི་ག་ཡང་མི་ཤེས་ཏེ་ཇི་ལྟར་ཕན་ཚུན་མ་གྲུབ་པས་གཉི་ག་ཡང་ཡོངས་སུ་མི་ཆོད་པ་དེ་བཞིན་དུ་འདིར་ཡང་འདོད་ཆགས་དག་གིས་ཀྱང་ཁམས་རྣམས་སྒྲུབ་པ་མ་ཡིན་ལ་ཁམས་རྣམས་ཀྱིས་ཀྱང་འདོད་ཆགས་དག་མ་ཡིན་པས འདི་གཉི་ག་ཡང་མི་འགྲུབ་བོ༎ འདོད་པའི་ཁམས་སུ་གནས་བསྟན་པ༎ ཞེས་བྱ་བ་ནི། དམྱལ་བ་ཡི་དགས་དུད་འགྲོ་དང་། །མི་རྣམས་དང་ནི་ལྷ་དྲུག་དག །འདོད་པའི་ཁམས་ཡིན་དམྱལ་བ་དང་། །གླིང་དབྱེ་བ་ལས་དེ་ཉི་ཤུ༎ ཞེས་བྱ་བ་ཡིན་ཏེ། འདོད་པའི་ཁམས་སུ་གནས་བསྟན་པ་དེ་དག་ལ་འདོད་ཆགས་དང་མ་བྲལ་བའི་འདོད་ཆགས་གང་ཡིན་པ་དེ་ནི་འདོད་པའི་འདོད་ཆགས་ཡིན་ནོ༎ དེ་བཞིན་དུ་གཟུགས་དང་གཟུགས་མེད་པའི་འདོད་ཆགས་ཞེས་བྱ་བ་ནི་གཟུགས་ཀྱི་ཁམས་སུ་གནས་བསྟན་པ་སྟེ།
གོང་མའི་གནས་དག་བཅུ་བདུན་ནི༎ གཟུགས་ཀྱི་ཁམས་ཡིན་ཞེས་བྱ་བ་དེ་དག་ལ་འདོད་ཆགས་དང་མ་བྲལ་བའི་འདོད་ཆགས་གང་ཡིན་པ་དེ་ནི་གཟུགས་ཀྱི་འདོད་ཆགས་ཡིན་ལ། དེ་བཞིན་དུ་གཟུགས་མེད་པའི་ཁམས་སུ་སྐྱེ་བ་བསྟན་པ་སྟེ། གཟུགས་མེད་ཁམས་ན་གནས་མེད་དོ༎ སྐྱེ་བ་ལས་ནི་རྣམ་པ་བཞི༎ ཞེས་བྱ་བ་དེ་དག་ལ་འདོད་ཆགས་དང་མ་བྲལ་བའི་འདོད་ཆགས་གང་ཡིན་པ་དེ་ནི་གཟུགས་མེད་པའི་འདོད་ཆགས་ཡིན་ནོ༎ ཅི་རིགས་པར་ཞེས་བྱ་བ་ནི་གནས་བསྟན་པ་ལ་ལྟོས་པ་ཡིན་ནོ༎ བསམ་གཏན་དང་གཟུགས་མེད་པ་དག་ལ་འདོད་ཆགས་པ་ཞེས་བྱ་བ་ནི་སྙོམས་པར་འཇུག་པ་དང་སྐྱེ་བའི་བསམ་གཏན་དག་ལ་འདོད་ཆགས་པ་ནི་གཟུགས་ཀྱི་འདོད་ཆགས་ཡིན་ལ་གཟུགས་མེད་པའི་འདོད་ཆགས་ཀྱང་དེ་དང་འདྲའོ༎ སྤྲུལ་པའི་སེམས་ལ་ཇི་ལྟར་འདོད་པའི་འདོད་ཆགས་པ་ཡིན་ཞེས་བྱ་བ་ནི་གང་གིས་ན་དེ་འདོད་པ་ན་སྤྱོད་པ་ཉིད་ཡིན་པར་འགྱུར་བ་བསམ་གཏན་གྱི་འབྲས་བུ་འདོད་པ་ན་སྤྱོད་པའི་སྤྲུལ་པའི་སེམས་ལ་ཇི་ལྟར་འདོད་པ་ལས་འདོད་ཆགས དང་བྲལ་བ་རྣམས་ཀྱི་འདོད་པའི་འདོད་ཆགས་ཡིན ། གང་གི་ཚེ་འདི་འདོད་པ་ལས་འདོད་ཆགས་དང་མ་བྲལ་བ་དེའི་ཚེ་ནི་སྤྲུལ་པའི་སེམས་ཀུན་དུ་མི་འབྱུང་ངོ་༎ གང་གི་ཚེ་སྤྲུལ་པའི་སེམས་ཀུན་དུ་འབྱུང་བ་དེའི་ཚེ་ནི་དེ་ལས་འདོད་ཆགས་མི་སྐྱེ་ན། ཇི་ལྟར་འདི་འདོད་པའི་འདོད་ཆགས་མེད་པར་འདོད་པ་ན་སྤྱོད་པ་ཉིད་དུ་རྣམ་པར་གཞག་ཅེས་བྱ་བའི་ཐ་ཚིག་གོ༎ ཐོས་པ་དང་ཡོངས་སུ་ཉམས་ནས་དེ་ལ་ཆགས་པའི་ཕྱིར་རོ་ཞེས་བྱ་བ་ནི་གཞན་ལས་ཐོས་ནས་སྤྲུལ་པའི་སེམས་ལ་འདོད་ཆགས་སྐྱེ་ལ། བདག་ཉིད་ཀྱི་སྤྲུལ་པའི་སེམས་ལས་ཡོངས་སུ་ཉམས་ནས་ནི་དེ་ལ་ཆགས་པའི་ཕྱིར་ཏེ། བསམ་གཏན་པ་འདི་ལྟ་བུ་ཞིག་གིས་འདོད་པ་ན་སྤྱོད་པའི་སྤྲུལ་པའི་སེམས་ཀྱིས་འདོད་པ་ན་སྤྱོད་པའི་སྤྲུལ་པ་སྤྲུལ་པར་བྱེད་དོ་ཞེས་ཐོས་ནས་ནི་དེ་ལ་དམིགས་པའི་འདོད་ཆགས་སྐྱེ་ལ་བདག་ཉིད་ཀྱི་རྗེས་སུ་དྲན་ནས་ཀྱང་དེ་ལ་འདོད
ཆགས་སྐྱེའོ༎ ཡང་ན་སྤྲུལ་པའི་དབང་གིས་ཞེས་བྱ་བ་ནི་སྤྲུལ་པ་ཡིད་འཕྲོག་པ་མཐོང་ནས་ སྤྲུལ་པ་བྱེད་པའི་ཕྱིར་སེམས་སམ་སྤྲུལ་པ་པོའི་སེམས་ལ་གང་གི་སྤྲུལ་པ་འདི་འདྲ་བ་ཡིན་པའི་སྤྲུལ་པའི་སེམས་ནི་བཟང་ངོ་སྙམ་དུ་འདོད་ཆགས་པ་ཡིན་ནོ༎ ཡང་ན་སྤྲུལ་པ་སྤྲུལ་པའི་ཕྱིར་ཞེས་བྱ་བ་ནི་འདོད་པ་ན་སྤྱོད་པའི་སྤྲུལ་པ་སྤྲུལ་པར་བྱེད་པའི་སེམས་གང་ཡིན་པ་དེ་ནི་འདོད་པ་ན་སྤྱོད་པ་ཡིན་ཏེ། འདོད་པ་ན་སྤྱོད་པའི་ཆོས་ཀྱི་རྒྱུ་ཡིན་པའི་ཕྱིར་བུམ་པའི་རྒྱུའི་སེམས་ལྟ་བུའོ༎ གང་འདོད་པ་ན་སྤྱོད་པ་མ་ཡིན་པ་དེ་ནི་འདོད་པ་ན་སྤྱོད་པའི་ཆོས་ཀྱི་རྒྱུ་མ་ཡིན་ཏེ ། དཔེར་ན་གཟུགས་ན་སྤྱོད་པའི་སེམས་ལྟ་བུའོ༎ དེ་ལྟ་ཉིད་ཀྱི་ཕྱིར་གཟུགས་ན་སྤྱོད་པས་ནི་དེ་གཉིས་མི་སྤྲུལ་པའི་ཕྱིར་རོ་ཞེས་བྱ་བ་སྨོས་སོ༎ ཡང་ཅིའི་ཕྱིར་གཟུགས་ན་སྤྱོད་པའི་སེམས་ཀྱིས་དྲི་དང་རོ་དེ་དག་མི་སྤྲུལ་ཞེ་ན་དྲི་དང་རོ་དེ་དག་ནི་ཁམ་གྱི་ཟས་ཀྱི་ངོ་བོ་ཉིད་ཡིན་པའི་ཕྱིར་ལ། གཟུགས་ཀྱི་ཁམས་སུ་སྐྱེས་པ་རྣམས་ཀྱང་དེའི་འདོད་ཆགས་དང་བྲལ་བའི་ཕྱིར་རོ༎ གཉའ་ཤིང་ཙམ་ཞེས་བྱ་བ་ནི་ཆར་གྱི་རྒྱུན་གཉའ་ཤིང་གི་ཚད་ཙམ་ནི་གཉའ་ཤིང་ཙམ་མོ༎ མཚམས་སམ་བར་མེད་དོ་ཞེས་བྱ་བ་ནི་འདབ་ཆགས་པ་ཉིད་དུ་སྟོན་པར་བྱེད་དོ༎ སྟེང་དང་འོག་ཅེས་ནི་མ་གསུངས་སོ་ཞེས་བྱ་བ་ནི་དེའི་ཕྱིར་འཇིག་རྟེན་གྱི་ཁམས་རྣམས་ཐད་ཀ་ཁོ་ནར་གནས་སོ་ཞེས་སྟོན་པར་བྱེད་དོ༎ ལྔ་པའི་ཕྱོགས་སོ་ཞེས་བྱ་བ་ནི་ལྷའི་འགྲོ་བ་སྟེ། འདོད་པ་ན་སྤྱོད་པའི་ལྷ་དྲུག་བཤད་པ་ཡིན་ནོ༎ ལྷག་མ་རྣམས་ནི་གཟུགས་དང་གཟུགས་མེད་པ་ན་སྤྱོད་པ་ཡིན་ནོ༎ དེ་ལྟ་མ་ཡིན་ན་འགྲོ་བ་འཆོལ་བར་འགྱུར་རོ་ཞེས་བྱ་བ་ནི་འགྲོ་བ་འདྲེས་པའོ༎ གལ་ཏེ་དགེ་བ་དང་ཉན་མོངས་པ་ཅན་ཡང་ཡིན་པར་གྱུར་ན། འགྲོ་བ་འཆོལ་བར་འགྱུར་ཏེ། མི་ཡང་དམྱལ་བར་འགྱུར་བའི་ལས་ནས་ལྷར་སྐྱེ་བར་འགྱུར་བའི་བར་གྱི་ལས་བྱེད་པས་དེའི་ཕྱིར་མིའི་འགྲོ་བ་དམྱལ་བའི་འགྲོ་བ་ཡང་ཡིན་པར་འགྱུར་བ་ནས་ལྷའི་འགྲོ་བའི་བར་དུ་ཡང་ཡིན་པར་འགྱུར་ཏེ། ལས་དེ་རྣམས་འགྲོ་བ་དེར་གཏོགས་པའི་ཕྱིར་རོ༎
འདོད་པའི་ཁམས་སུ་སྐྱེས་པས་གོང་མ་པའི་ཉོན་མོངས་པ་རྣམས་དང་ཡང་ལྡན་ལ་འདོད་པ་ན་སྤྱོད་པའི་ཉོན་མོངས་པ་ཅན་འགྲོ་བ་ཐམས་ཅད་པ་དང་ཡང་ལྡན་པས་མི་དེ་ཉིད་དམྱལ་བ་ནས་ལྷའི་བར་དུ་ཡང་ཡིན་པར་འགྱུར་རོ༎ སེམས་ཅན་ཞེས་བྱ་བ་ཁོ་ན་ཡིན་ཞེས་བྱ་བ་ནི་ལུས་རྣམས་ལས་དང་མཐུན་པར་དེར་འགྲོ་བའི་ཕྱིར་རོ༎ དེ་ཉིད་ཀྱི་ཕྱིར། བསོད་ནམས་སྡིག་འབྲས་ཉེར་འགྲོ་རྣམས༎ ལས་བཞིན་དུ་ནི་འགྲོ་བར་འགྱུར༎ ཞེས་གསུངས་སོ༎ སྲིད་པ་བར་མའི་རང་བཞིན་དག་ནི་མ་ཡིན་ནོ་ཞེས་བྱ་བ་འདི་བསྒྲུབ་པའི་ཕྱིར་ཁུངས་བཏགས་པ་ལས་ཀྱང་གསུངས་སོ་ཞེས་བྱ་བར་རྒྱས་པར་ཁྱེར་ཏེ་འོང་བར་བྱེད་དོ༎ རྒྱུ་དང་བཅས་པ་དང་འགྲོ་བ་དང་བཅས་པ་ཞེས་བྱ་བ་ལ་རྒྱུ་ནི་ལས་ཀྱི་སྲིད་པའོ༎ འགྲོ་བ་ནི་སྲིད་པ་བར་མ་པ་སྟེ། འདིས་འགྲོ་བར་འགྱུར་བའི་ཕྱིར་རོ༎ འགྲོ་བ་ནི་བགྲོད་པར་བྱ་བ་ཡིན་པས་ན་འགྲོ་བའོ༎ དེའི་རྒྱུ་ལས་དེ་དག་ལོགས་ཤིག་ཏུ་མཛད་པའི་ཕྱིར་རོ་ཞེས་བྱ་བ་ནི་ལས་ཀྱི་སྲིད་པ་དགེ་བ་དང་མི་དགེ་བ་ནི་འགྲོ་བ་དེ་དག་ལས་ལོགས་ཤིག་ཏུ་མཛད་པའི་ཕྱིར་རོ༎ ཁ་ཆེ་བའི་ཡུལ་ན་ཡོད་པ་ཁ་ཆེ་བ་རྣམས་མདོ་འདོན་ཏེ་ཞེས་བྱ་བ་དེ་ནི་མདོ་སིལ་བུ་ཡིན་ཏེ། དེ་དག་ཁོ་ན་འདོན་གྱི་གཞན་རྣམས་ནི་མ་ཡིན་ནོ་ཞེས་བྱ་བར་བསམས་པ་ཡིན་ནོ༎ དམྱལ་བ་པ་ཞེས་བྱ་བ་རྒྱས་པར་འབྱུང་བ་ནི་དམྱལ་བ་པ་དང་མཐུན་པ་དག་ནི་དམྱལ་བ་པའོ༎ དེ་དག་གི་ཞེས་བྱ་བ་རྒྱས་པར་འབྱུང་བ་ལ། ལུས་དང་ངག་དང་ཡིད་ཀྱི་དཀྱིལ་འཁོར་ནི་རྒྱུས་ཀུན་ནས་བསླང་བའི་ལས་དག་ཡིན་ནོ༎ སྐྱོན་དང་སྙིགས་མ་ནི་ཞེ་སྡང་དང་འདོད་ཆགས་ཀྱིས་ཀུན་ནས་བསླང་བ་དག་ཡིན་ནོ༎ དེའི་ཕྱིར་ཡང་འགྲོ་བ་དག་ནི་མ་བསྒྲིབས་ལ་ལུང་དུ་མ་བསྟན་པ་ཁོ་ན་ཡིན་ནོ་ཞེས་བྱ་བ་ནི་གང་གི་ཕྱིར་རྣམ་པར་སྨིན་པ་གྲུབ་ནས་དམྱལ་བ་ཞེས་བྱ་བའི་གྲངས་སུ་འགྲོའོ་ཞེས་བྱ་བ་ཡིན་ནོ༎ འགྲོ་བ་དག་ལ་ཕྲ་རྒྱས་ཐམས་ཅད་རྒྱས་པར་འགྱུར་རོ་ཞེས་འབྱུང་བའི་གཞུང་ལན་གདབ་པར་བྱ་དགོས་ཏེ། འགལ་བར་ཐལ་བར་འགྱུར་བའི་ཕྱིར་ལན་བརྗོད་པར་བྱ་དགོས་སོ་ཞེས་བྱ་བའི་ཐ་ཚིག་གོ༎
གལ་ཏེ་འགྲོ་བ་ཆོས་རྣམ་པ་ལྔའི་ངོ་བོ་ཉིད་ཡིན་པར་གྱུར་ན་དེ་ལྟ་ན་ཕྲ་རྒྱས་ཐམས་ ཅད་རྒྱས་པར་འགྱུར་རོ༎ ཅི་སྟེ་འགྲོ་བ་དག་མ་བསྒྲིབས་པ་ཁོ་ན་ཡིན་པར་གྱུར་ན་དེ་ལྟ་ན་ནི་བསྒོམ་པས་སྤང་བར་བྱ་བ་རྣམས་དང་། ཀུན་དུ་འགྲོ་བ་རྣམས་ཞེས་བརྗོད་པར་བྱ་དགོས་ཏེ་བསྒོམ་པས་སྤང་བར་བྱ་བ་ནི་འདུས་བྱས་ཀྱི་ཆོས་མ་བསྒྲིབས་ལ་ལུང་དུ་མ་བསྟན་པ་དག་ཁོ་ན་ཡིན་ལ་དེ་དག་ལ་ཡང་ཕྲ་རྒྱས་བསྒོམ་པས་སྤང་བར་བྱ་བ་རྣམས་དང་། ཀུན་དུ་འགྲོ་བ་རྣམས་དམིགས་པའམ་མཚུངས་པར་ལྡན་པའི་སྒོ་ནས་རྒྱས་པར་འགྱུར་གྱི་གཞན་དག་ནི་མ་ཡིན་ནོ༎ དེས་ན་འགྲོ་བ་དག་ནི་མ་བསྒྲིབས་ལ་ལུང་དུ་མ་བསྟན་པ་ཡིན་ནོ་ཞེས་བྱ་བར་ཤེས་སོ༎ འགྲོ་བ་རྣམས་སུ་ཉིང་མཚམས་སྦྱོར་བའི་སེམས་རྣམ་པ་ལྔ་ཡོད་དེ་ཞེས་བྱ་བ་ནི་འགྲོ་བ་རྣམས་སུ་ཉིང་མཚམས་སྦྱོར་བའི་སེམས་ནི་འཇུག་པ་དག་ཡིན་ཏེ། དེ་དག་སྡུག་བསྔལ་མཐོང་བས་སྤང་བར་བྱ་བ་ནས ། བསྒོམ་པས་སྤང་བར་བྱ་བའི་བར་རྣམ་པ་ལྔ་ཡིན་པའི་ཕྱིར་དེ་ལ་ཕྲ་རྒྱས་ཐམས་ཅད་རྒྱས་པར་འགྱུར་རོ་ཞེས་བྱ་བ་རིགས་པ་ཡིན་ནོ༎ གྲོང་གི་ཉེན་ཀོར་ཡང་སྨོས་པ་བཞིན་ནོ་ཞེས་བྱ་བ་ནི་གྲོང་གི་གཡས་གཡོན་ཡང་སྨོས་པ་བཞིན་ནོ་ཞེས་བྱ་བའི་ཐ་ཚིག་གོ༎ སྙིགས་མ་ལྔ་པོ་དག་ཏུ་ཞེས་བྱ་བ་སྙིགས་མ་ལྔ་ནི་ཚེའི་སྙིགས་མ་དང་། དུས་ཀྱི་སྙིགས་མ་དང་། ཉོན་མོངས་པའི་སྙིགས་མ་དང་། ལྟ་བའི་སྙིགས་མ་དང་། སེམས་ཅན་གྱི་སྙིགས་མའོ༎ དེ་དག་ཏུ་ཉོན་མོངས་པ་དང་ལྟ་བའི་སྙིགས་མ་དག་ཐ་དད་དུ་གསུངས་ཞེས་བྱ་བ་ནི་ཉོན་མོངས་པའི་སྙིགས་མ་དང་ལྟ་བའི་སྙིགས་མ་སོ་སོར་གསུངས་ཞེས་བྱ་བའི་ཐ་ཚིག་སྟེ། འདི་གཉིས་སོ་སོར་གསུངས་པ་ནི་ཁྱིམ་ན་གནས་པ་དང་རབ་ཏུ་བྱུང་བའི་ཕྱོགས་ཀྱི་དབང་དུ་མཛད་པའི་ཕྱིར་རོ༎ འགྲོ་བའི་རྒྱུ་ཤེས་པར་བྱ་བའི་ཕྱིར་ཞེས་བྱ་བ་ནི་འགྲོ་བ་རྣམས་ཀྱི་རྒྱུ་ནི་ལས་ཀྱི་སྲིད་པ་ཡིན་ནོ་ཞེས་བྱ་བར་རོ༎ འདི་ནི་སྲིད་པ་བར་མ་ལ་ཡང་ཐལ་བར་འགྱུར་རོ་ཞེས་བྱ་བ་ནི་དེ་ལྟ་ན་དེ་སྲིད་པ་བར་མ་ཡང་ཡིན་འགྲོ་བ་ཡང་ཡིན་ལ། འགྲོ་བར་འགྲོ་བ་ཤེས་པར་བྱ་བའི་ཕྱིར་འདི་ཐ་དད་དུ་བསྟན་པ་ཡང་ཡིན་ནོ་ཞེས་བྱ་བ་ཡིན་ནོ༎
དེར་འགྲོ་བས་ན་ཞེས་བྱ་བ་ནི་ལས་སུ་བསྒྲུབ་པ་ཡིན་པར་ཡོངས་སུ་གཟུང་ངོ་༎ སྲིད་པ་བར་མ་ནི་དེ་ལྟ་བུ་ཡིན་པར་ཡང་མི་རུང་བས་འགྲོ་བ་མ་ཡིན་ནོ༎ གཟུགས་མེད་པ་རྣམས་ཀྱང་ཞེས་བྱ་བ་རྒྱས་པར་འབྱུང་བ་ནི་གཟུགས་མེད་པ་དག་ཀྱང་འགྲོ་བ་མ་ཡིན་པར་འགྱུར་ཏེ། འཆི་འཕོ་བའི་ཡུལ་ཉིད་དུ་སྐྱེ་བའི་ཕྱིར་རོ༎ གཟུགས་མེད་པར་ཉེ་བར་འགྲོ་བ་དག་ནི་གཙུག་ལག་ཁང་ངམ་ཤིང་དྲུང་ངམ་བསམ་གཏན་བཞི་པའི་སའི་བར་གང་དུ་འཆི་འཕོ་བ་དེ་ཉིད་དུ་སྐྱེ་བས་སྲིད་པ་བར་མ་བཞིན་དུ་འགྲོ་བ་མ་ཡིན་པར་འགྱུར་རོ༎ དེ་ལྟ་ན་འོ་ན་ནི་ཞེས་བྱ་བ་ནི་ཕྱོགས་སྔ་མ་ཡོངས་སུ་བོར་ནས་ཕྱོགས་གཞན་ལ་རྟེན་པར་བྱེད་པ་ཡིན་ཏེ། འགྲོ་བ་དག་གི་བར་ན་ཡོད་པས་འགྲོ་བའི་བར་མ་དོ་ཞེས་མིང་དོན་དང་མཐུན་པར་བཏགས་པའི་ཕྱིར་སྲིད་པ་བར་མ་ནི་འགྲོ་བ་མ་ཡིན་ནོ༎ བྱེ་བྲག་ཏུ་སྨྲ་བས་འོ་ན་གནས་བརྟན་ཤཱ་རིའི་བུས་ཞེས་བྱ་བ་རྒྱས་པར་སྨྲས་ཏེ ། དེའི་བསམ་པ་ནི་རྣམ་པར་སྨིན་པ་གྲུབ་ནས་ཞེས་རྣམ་པར་སྨིན་པའི་སྒྲ་སྨོས་པའི་ཕྱིར་འགྲོ་བ་ནི་རྣམ་པར་སྨིན་པའི་ངོ་བོ་ཉིད་ཡིན་ནོ་སྙམ་པ་ཡིན་ནོ༎ ཅིག་ཤོས་ཀྱིས་སྨྲས་པ། རྣམ་པར་སྨིན་པ་གྲུབ་ནས་དམྱལ་བ་ཡིན་ནོ་ཞེས་འགྲོ་བ་རྣམ་པར་གཞག་གི་རྣམ་པར་སྨིན་པ་ཁོ་ནའོ་ཞེས་མ་བཤད་དོ་ཞེས་བྱ་བ་ནི་འགྲོ་བ་རྣམ་པར་སྨིན་པའི་ངོ་བོ་ཉིད་ཁོ་ནའོ་ཞེས་མ་བཤད་དོ༎ འོ་ན་ཅི་ཞེ་ན། འགྲོ་བ་ནི་རྣམ་པར་སྨིན་པ་དང་། རྣམ་པར་སྨིན་པ་མ་ཡིན་པའི་ངོ་བོ་ཉིད་ཡིན་ཏེ། དེ་ལྟ་བས་ན་འགྲོ་བ་དག་ནི་དགེ་བ་དང་། ཉོན་མོངས་པ་ཅན་ཡང་ཡིན་ནོ་སྙམ་དུ་བསམས་པ་ཡིན་ནོ༎ ཡང་བྱེ་བྲག་ཏུ་སྨྲ་བ་རྣམས་ཀྱིས་འོ་ན་ཚེ་དང་ལྡན་པ་དེ་ལ་ཞེས་བྱ་བ་རྒྱས་པར་སྨོས་ཏེ། ཆོས་དེ་དག་ལས་མ་གཏོགས་པ་ཞེས་བྱ་བ་ནི་རྣམ་པར་སྨིན་པ་དག་ལས་མ་གཏོགས་པ་ཞེས་བྱ་བའི་ཐ་ཚིག་གོ༎ ཕུང་པོ་གཞན་འགོག་པར་བྱེད་པ་ནི་མ་ཡིན་ནོ་ཞེས་བྱ་བ་སྐབས་དང་སྦྱར་རོ༎ དེ་དག་ཀྱང་ཞེས་བྱ་བ་རྒྱས་པར་འབྱུང་བ་ནི་ལུང་དུ་མ་བསྟན་པ་ཉིད་ཀྱི་ཕྱོགས་ལ་ཡང་རྣམ་པ་གཉིས་སོ༎ རྒྱས་པ་ལས་བྱུང་བའི་རང་བཞིན་དག་ཀྱང་ཡིན་ནོ་ཞེས་བྱ་བ་ལ་ཡང་ཞེས་བྱ་བའི་སྒྲས་ནི་རྣམ་པར་སྨིན་པའི་རང་བཞིན་ཡང་ཡིན་པ་སྟེ། ཇི་སྐད་དུ
། སྲོག་ནི་རྣམ་ སྨིན་བཅུ་གཉིས་གཉིས༎ ཞེས་བཤད་པ་ལྟ་བུའོ༎ རྒྱུ་མཐུན་པ་དག་ཡིན་པར་ནི་མི་གཟུང་ངོ་༎ སློབ་དཔོན་འདུས་བཟངས་ནི་རྣམ་པར་སྨིན་པའི་རང་བཞིན་དག་ཁོ་ན་ཡིན་ནོ་ཞེས་བྱ་བ་ཕྱོགས་སྔ་མ་ཉིད་འདོད་དོ༎ འདོད་པ་ན་སྤྱོད་པ་དྲུག་དང་། བསམ་གཏན་དང་པོ་པ་རྣམས་སོ༎ དེ་དག་ཀྱང་གང་ཞེ་ན། ཉི་འོག་པའི་ལུགས་ཀྱིས་ནི་ཚངས་རིས་རྣམས་དང་། ཚངས་པའི་མདུན་ན་འདོན་པ་རྣམས་དང་། ཚངས་ཆེན་དང་པོར་བྱུང་བ་མ་གཏོགས་པ་རྣམས་ཡིན་ནོ༎ ཡང་ཁ་ཆེའི་ལུགས་ཀྱིས་ནི་ཚངས་རིས་རྣམས་དང་། ཚངས་པའི་མདུན་ན་འདོན་དང་པོར་བྱུང་བ་མ་གཏོགས་པ་རྣམས་ཡིན་ཏེ། དེ་དག་གི་ལུགས་ལྟར་ན་ཚངས་པ་ཆེན་པོ་རྣམས་ཚངས་པའི་མདུན་ན་འདོན་པ་དག་ཁོ་ནའི་ནང་ན་གནས་ཀྱི་གནས་གཞན་ནི་མེད་དོ༎ ཁ་དོག་དང་རྟགས་དང་དབྱིབས་དུ་མའི་ཕྱིར་རོ་ཞེས་བྱ་བ་ལ་ཁ་དོག་ནི་སྔོན་པོ་ཉིད་ལ་སོགས་པའོ༎ རྟགས་ནི་གོས་དང་། རྒྱན་ལ་སོགས་པའོ༎ དབྱིབས་ནི་སྲིད་ལ་སོགས་པའོ༎ ཆུ་ནི་འཕང་ངོ་༎ ཞེང་ནི་ཞེང་གི་ཚད་དོ༎ དབྱིབས་ཀྱི་མཚན་ཉིད་ཀྱི་ལུས་ནི་དབྱིབས་ཀྱི་ལུས་སོ༎ དེ་ལྟར་ཁྱད་པར་དུ་བྱས་ན་ཚོར་བ་ལ་སོགས་པའི་ལུས་བརྩལ་བ་ཡིན་ཏེ། དེ་ནི་དབྱིབས་ཀྱི་མཚན་ཉིད་མ་ཡིན་ནོ༎ ལུས་ནི་ཁོག་པ་ཡིན་ནོ༎ ཚིག་ཏུ་བརྗོད་པ་ནི་ཚིག་ཏུ་འདོན་པའོ༎ ད་ནི་བསམ་གཏན་གཉིས་པའི་ཞེས་བྱ་བ་རྒྱས་པར་འབྱུང་བ་ནི་གཉིས་ནི་དེ་དག་གི་བསམ་གཏན་དང་པོས་སླར་ལྡོག་པས་བཏང་ན་ཇི་ལྟར་དེའི་ས་པ་སྟེ། བསམ་གཏན་གཉིས་པའི་ས་པའི་སྔོན་གྱི་གནས་རྗེས་སུ་དྲན ། རེ་ཞིག་བསམ་གཏན་དང་པོའི་ས་པའི་སེམས་ཀྱིས་ནི་མ་ཡིན་ཏེ། དེའི་ཡུལ་མ་ཡིན་པའི་ཕྱིར་རོ༎ བསམ་གཏན་གཉིས་པའི་ས་པས་ཀྱང་མ་ཡིན་ཏེ། དེ་ནི་མ་ཐོབ་པའི་ཕྱིར་རོ༎ གལ་ཏེ་ཕྱིས་ཐོབ་པོ་ཞེ་ན། དེའི་ཕྱིར། འོན་ཏེ་ཐོབ་ན་ནི་ཞེས་བྱ་བ་རྒྱས་པར་སྨོས་ཏེ། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའི་ལྟ་བ་ཚངས་པ་ཆེན་པོ་ལ་དམིགས་པ་ནི་བསམ་གཏན་དང་པོའི་ས་པ་ཁོ་ན་ཡིན་པར་རུང་བ་དེ་ཡང་བསམ་གཏན་གཉིས་པ་ཐོབ་སྟེ་སྤངས་པས་ཀུན་དུ་འབྱུང་ངོ་༎
གལ་ཏེ་བསམ་གཏན་གཉིས་པའི་ས་པས་ཡིན་ནོ་ཞེ་ན། འོག་མ་ལ་དམིགས་པ་ཉིད་དུ་མི་རུང་བའི་ཕྱིར་མ་ཡིན་ཏེ། ཉོན་མོངས་པ་ནི་འགའ་ཡང་ས་འོག་མ་པ་ལ་དམིགས་པར་མི་འདོད་དོ༎ སྲིད་པ་བར་མ་ལ་གནས་པ་དག་གིས་མཐོང་ངོ་ཞེས་བྱ་བ་ནི་སྲིད་པ་བར་མ་ལ་གནས་པ་དེ་དག་གིས་ཚངས་པ་ཆེན་པོ་དེ་མཐོང་ནས་འདི་སྐད་དུ་བདག་ཅག་གིས་སེམས་ཅན་འདི་ཚེ་རིང་བ་དང་དུས་རིང་པོར་གནས་པ་མཐོང ལ་ཞེས་སྨྲའོ༎ ཕྱོགས་འདི་ཡང་རུང་བ་མ་ཡིན་ཏེ། འདི་ལྟར་སྲིད་པ་བར་མ་དེ་ན་ཡང་ཁུ་ཆུ་དང་ཁྲག་ལ་མི་ལྟོས་པས་སྐྱེ་བ་ལ་བགེགས་བྱེད་པ་མེད་པའི་ཕྱིར་དུས་རིང་པོར་གནས་པ་སྲིད་པ་མེད་ན་ཇི་ལྟར་དེ་དག་གི་བློ་ལ་བདག་ཅག་གིས་སེམས་ཅན་འདི་ཚེ་རིང་ཞིང དུས་རིང་པོར་གནས་པར་མཐོང་ངོ་སྙམ་དུ་ཤེས་པར་འགྱུར་ཏེ། དུས་རིང་པོར་གནས་པ་ཤེས་པར་མི་འགྱུར་རོ་ཞེས་བྱ་བའི་ཐ་ཚིག་གོ༎ དེ་ལྟ་བས་ན། དེ་ན་གནས་པ་ཁོ་ནས་ཞེས་བྱ་བ་རྒྱས་པར་འབྱུང་བ་ནི་བསམ་གཏན་དང་པོའི་ས་པ་ལ་གནས་པ་དེ་དག་ཁོ་ན་ཚངས་པ་ཆེན་པོ་དེའི་སྔོན་གྱི་ཚུལ་རྗེས་སུ་དྲན་ཞིང་སྟེ། སྐྱེ་བའི་གནས་སྐབས་ཁོ་ན་ན་དེ་དག་གིས་ཚངས་པ་ཆེན་པོ་སྔར་བྱུང་བ་དེ་དུས་རིང་པོར་གནས་པ་མཐོང་ངོ་༎ མཐོང་ནས་ཀྱང་ཕྱིས་དུས་ཕྱིས་དེ་དག་མཐོང་ངོ་སྙམ་དུ་ཤེས་པ་ཡིན་ཏེ་བློ་ལ་ཞེས་བྱ་བ་ཚིག་ལྷག་མ་ཡིན་ནོ༎ དེ་ལྟ་ཡིན་ན་སེམས་ཅན་འདི་ཡང་སེམས་ལ་འདི་སྙམ་དུ་ཀྱེ་མ་སེམས་ཅན་གཞན་དག་ཀྱང་འདིར་བདག་དང་སྐལ་བ་མཉམ་པར་སྐྱེ་བར་གྱུར་ཅིག་སྙམ་དུ་སྨོན་ལ་བདག་ཅག་ཀྱང་འདིར་སྐྱེས་པས་ཞེས་བྱ་བའི་འདི་ལན་མ་བཏབ་པར་འགྱུར རོ་ཞེ་ན། ས་མཚུངས་པའི་ཕྱིར་སྐྱེས་ནས་ཐོབ་པས་ཚངས་པ་ཆེན་པོ་དེའི་སེམས་ལ་སྨོན་པ་དེ་ཤེས་ཏེ་དྲན་པར་གྱུར་པས་དེ་ནི་ཉེས་པ་མེད་དོ༎ ཡང་ན་དེ་ལས་ཐོབ་པའི་ཕྱིར་རོ༎ འདི་དགེ་རྒྱས་པ་དག་ལ་ཡང་ཐལ་བར་འགྱུར་བ་མ་ཡིན་ནམ་ཞེ་ན་ཞེས་བྱ་བ་ནི་ལུས་གཅིག་ཅིང་འདུ་ཤེས་ཐ་དད་པ་ཞེས་བྱ་བའོ༎ ཇི་ལྟ་ཞེ་ན།
འདི་སྐད་དུ་དེ་དག་གི་དངོས་གཞིའི་ས་ལ་བདེ་བའི་དབང་པོས་ཡོངས་སུ་སྐྱོ་ནས་ཉེར་བསྡོགས་ལས་བཏང་སྙོམས་ཀྱི་དབང་པོ་མངོན་དུ་བྱེད་ལ་ཞེས་བཤད་པ་རྒྱས་པར་ བརྗོད་པར་བྱ་དགོས་པར་འགྱུར་བ་ཞིག་ན། དེ་དག་ནི་འོག་ནས་ལུས་གཅིག་ཅིང་འདུ་ཤེས་གཅིག་པའོ་ཞེས་འཆད་པར་འགྱུར་རོ༎ བདེ་བ་དེས་ཞེས་བྱ་བ་ནི་བསམ་གཏན་གསུམ་པའི་ས་པས་སོ༎ སེམས་གཡོ་བར་བྱེད་པ་ཡིན་པས་ཞེས་བྱ་བ་ནི་སེམས་རྒོད་པར་བྱེད་པ་ཡིན་པས་སོ༎ འོང་བ་དང་མེད་པར་འདུ་ཤེས་པའི་ཕྱིར་ཞེས་བྱ་བ་ནི་སྐྱེས་ནས་རིང་པོ་མ་ལོན་པ་རྣམས་ནི་འོང་བར་འདུ་ཤེས་པའི་ཕྱིར་ལ་སྐྱེས་ནས་རིང་དུ་ལོན་པ་རྣམས་ནི་མེད་པར་འདུ་ཤེས་པའི་ཕྱིར་རོ༎ སྐྲག་པ་དང་མི་སྐྲག་པར་འདུ་ཤེས་པའི་ཕྱིར་ཞེས་བྱ་བ་ནི་གོ་རིམས་བཞིན་དུ་སྐྱེས་ནས་རིང་པོ་མ་ལོན་པ་དང་རིང་དུ་ལོན་པ་སྟེ་དེས་ན་འདུ་ཤེས་ཐ་དད་པ་དག་ཡིན་གྱི། བྱེ་བྲག་ཏུ་སྨྲ་བ་རྣམས་ཀྱིས་ཇི་སྐད་བཤད་པ་ལྟ་བུ་བདེ་བ་དང་བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པར་འདུ་ཤེས་པའི་ཕྱིར་ནི་མ་ཡིན་ནོ༎ བསམ་གཏན་དང་པོ་ན་ནི་ཉོན་མོངས་པ་ཅན་གྱི་འདུ་ཤེས་སུ་ཞེས་བྱ་བ་ནི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང་མཚུངས་པར་ལྡན་པ་སྟེ། རྒྱུ་མ་ཡིན་པ་ལ་རྒྱུར་མངོན་པར་ཞེན་པའི་ཕྱིར་རོ༎ གཉིས་པ་ན་ནི་དགེ་བའི་འདུ་ཤེས་སུ་ཞེས་བྱ་བ་ནི་ཉེར་བསྡོགས་དང་དངོས་གཞིས་བསྡུས་པའི་ཕྱིར་རོ༎ གསུམ་པ་ན་ནི་རྣམ་པར་སྨིན་པ་ལས་སྐྱེས་པའི་འདུ་ཤེས་སུ་ཞེས་བྱ་བ་ནི་རྣམ་པར་སྨིན་པ་ལས་སྐྱེས་པའི་བདེ་བ་དང་མཚུངས་པར་ལྡན་པའི་ཕྱིར་རོ༎ གཟུགས་མེད་པ་གསུམ་ན་ནི་མདོ་ལས་ཇི་སྐད་འབྱུང་བ་སྟེ་ཞེས་བྱ་བ་ནི་སེམས་ཅན་གཟུགས་ཅན་མ་ཡིན་པ་གང་དག་རྣམ་པ་ཐམས་ཅད་དུ་གཟུགས་ཀྱི་འདུ་ཤེས་དག་ལས་ཡང་དག་པར་འདས་ཏེ་ནམ་མཁའ་མཐའ་ཡས་སོ་སྙམ་ནས་ནམ་མཁའ མཐའ་ཡས་སྐྱེ་མཆེད་རྫོགས་པར་བྱས་ཏེ་གནས་པ་ཡང་ཡོད་དེ་འདི་ལྟ་སྟེ་ནམ་མཁའ་མཐའ་ཡས་སྐྱེ་མཆེད་དུ་ཉེ་བར་འགྲོ་བའི་ལྷ་དག་གོ༎ འདི་ནི་རྣམ་པར་ཤེས་པ་གནས་པ་ལྔ་པའོ༎ སེམས་ཅན་གཟུགས་ཅན་མ་ཡིན་པ་གང་དག་རྣམ་པ་ཐམས་ཅད་དུ་ནམ་མཁའ་མཐའ་ཡས་སྐྱེ་མཆེད་ལས་ཡང་དག་པར་འདས་ཏེ།
རྣམ་པར་ཤེས་པ་མཐའ་ཡས་སོ་སྙམ་ནས་རྣམ་ཤེས་མཐའ་ཡས་སྐྱེ་མཆེད་རྫོགས་པར་བྱས་ཏེ་གནས་པ་ཡང་ཡོད་དེ། འདི་ལྟ་སྟེ། རྣམ་ཤེས་མཐའ་ཡས་སྐྱེ་མཆེད་དུ་ཉེ་བར་འགྲོ་བའི་ལྷ་དག་གོ༎ འདི་ནི་རྣམ་པར་ཤེས་པ་གནས་པ་དྲུག་པ་ཡིན་ནོ༎ སེམས་ཅན་གཟུགས་ཅན་མ་ཡིན་པ་གང་དག་རྣམ་པ་ཐམས་ཅད་དུ་རྣམ་ཤེས་མཐའ་ཡས་སྐྱེ་མཆེད་ལས་ཡང་དག་པར་འདས་ཏེ། ཅི་ཡང་མེད་དོ་སྙམ་ནས་ཅི་ཡང་མེད་པའི་སྐྱེ་མཆེད་རྫོགས་པར་བྱས་ཏེ་གནས་པ་དག་ཀྱང་ཡོད་དེ། འདི་ལྟ་སྟེ། ཅི་ཡང་མེད་པའི་སྐྱེ་མཆེད་དུ་ཉེ་བར་འགྲོ་བའི་ལྷ་དག་གོ༎ འདི་ནི་རྣམ་པར་ཤེས་པ་གནས་པ་བདུན་པ་ཡིན་ནོ་ཞེས་འབྱུང་བ་ཡིན་ནོ༎ ཅི་རིགས་པར་དེ་དག་དང་ལྡན་པའི་ཕུང་པོ་ལྔ་དང་བཞི་ཡིན་ནོ་ཞེས་བྱ་བ་ནི་ནམ་མཁའ་མཐའ་ཡས་སྐྱེ་མཆེད་ལ་སོགས་པ་དང་ལྡན་པ་ནི་ཕུང་པོ་བཞི་ཡིན་ནོ༎ གཞན་དག་དང་ལྡན་པ་ནི་ཕུང་པོ་ལྔ་ཡིན་ནོ༎ ལྷག་མ་དེ་འཇོམས་བྱེད་ལྡན་ཞེས་བྱ་བ་ནི་འདིས་ཡོངས་སུ་འཇོམས་པར་བྱེད་པས་ན་འཇོམས་བྱེད་དོ༎ རྣམ་པར་ཤེས་པ་དེ་ཡོངས་སུ་འཇོམས་པ་ནི་དེའི་འཇོམས་བྱེད་དོ༎ དེ་འདི་ལ་ཡོད་པས་ན་དེའི་འཇོམས་བྱེད་ལྡན་ནོ། ༎ །བམ་པོ་ཉི་ཤུ་གསུམ་པ། ལྷག་མ་ནི་ངན་འགྲོ་ལ་སོགས་པའོ༎ ངན་སོང་དག་ན་ནི་གཉི་ག་མེད་དོ་ཞེས་བྱ་བ་ནི་འདི་ན་གནས་པ་རྣམས་ཀྱང་འགྲོ་བར་འདོད་པ་ཉིད་མེད་ལ། དེ་ན་གནས་པ་རྣམས་ཀྱང་སྐྱོད་པར་མི་འདོད་པ་ཉིད་མེད་པའོ༎ རྒྱུ་བ་མི་གསལ་བའི་ཕྱིར་ཞེས་བྱ་བ་ནི་འདི་ན་སེམས་དང་སེམས་ལས་བྱུང་བ་རྣམས་ཀྱི་རྒྱུ་བ་ཉམ་ཆུང་བའི་ཕྱིར་རྣམ་པར་ཤེས་པ་སྟོབས་དང་ལྡན་པ་གནས་སོ་ཞེས་བྱ་བར་བརྗོད་པར་རིགས་པ་མ་ཡིན་ནོ༎ སྲིད་རྩེ་དང་། འདུ་ཤེས་མེད་པའི་སེམས་ཅན་རྣམས༎ སེམས་ཅན་གྱི་ནི་གནས་དགུར་བཤད༎ ཅེས་བྱ་བ་ནི་མདོ་ལས་སེམས་ཅན་གྱི་གནས་དགུ་བཤད་པ་སྟེ། དགུ་གང་ཞེ་ན། སེམས་ཅན་གཟུགས་ཅན་ལ་ལུས་ཐ་དད་ཅིང་འདུ་ཤེས་ཐ་དད་པ་དག་ཀྱང་ཡོད་དེ། འདི་ལྟ་སྟེ་མི་རྣམས་དང་ལྷ་ཁ་ཅིག་ལྟ་བུའོ༎ འདི་ནི་སེམས་ཅན་གྱི་གནས་དང་པོ་ཡིན་ནོ༎ གཉིས་པ་དང་གསུམ་པ་དང་བཞི་པ་དག་ཀྱང་རྣམ་པར་ཤེས་པ་གནས་པ་དག་ཏུ་ཇི་སྐད་བཤད་པ་དེ་བཞིན་དུ་བརྗོད་པར་བྱའོ༎
ཁྱད་ པར་ནི་འདི་ཡོད་དེ་སེམས་ཅན་གཟུགས་ཅན་དག་ལ་འདུ་ཤེས་མེད་ཅིང་སོ་སོར་འདུ་ཤེས་མེད་པ་ནི་འདི་ལྟ་སྟེ། སེམས་ཅན་འདུ་ཤེས་མེད་པའི་ལྷ་རྣམས་ཏེ། འདི་སེམས་ཅན་གྱི་གནས་པ་ལྔ་པ་ཡིན་ནོ༎ སེམས་ཅན་གྱི་གནས་གཟུགས་མེད་པ་རྣམས་ལས་ཀྱང་རྣམ་པར་ཤེས་པ་གནས་པ་གསུམ་བརྗོད་པར་བྱའོ༎ གཟུགས་མེད་པ་བཞི་པ་ནི་སེམས་ཅན་གཟུགས་ཅན་མ་ཡིན་པ་དག་ལ་རྣམ་པ་ཐམས་ཅད་དུ་ཅི་ཡང་མེད་པའི་སྐྱེ་མཆེད་ལས་ཡང་དག་པར་འདས་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་རྫོགས་པར་བྱས་ཏེ་གནས་པ་ཡོད་དོ༎ འདི་ལྟ་སྟེ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དུ་ཉེ་བར་འགྲོ་བའི་ལྷ་རྣམས་ལྟ་བུའོ༎ འདི་ནི་སེམས་ཅན་གྱི་གནས་དགུ་པ་ཡིན་ནོ༎ བསམ་གཏན་བཞི་པར་ཉེ་བར་འགྲོ་བ་འདུ་ཤེས་མེད་པའི་སེམས་ཅན་དག་ལས་གཞན་པ་གང་དག་ཡིན་པ་དེ་དག་ཅི་སེམས་ཅན་གྱི་གནས་ཡིན་ནམ། འོན་ཏེ་མ་ཡིན་ཞེ་ན། སློབ་དཔོན་འདུས་བཟངས་ན་རེ་མ་ཡིན་ནོ་ཞེས་ཟེར་རོ༎ ཅིའི་ཕྱིར་སློབ་དཔོན་གྱིས་འདི་སྐད་དུ་གཞན་གང་དག་ཅེ་ན། ངན་སོང་རྣམས་ཏེ་ཞེས་བཤད་ཅེ་ན་འདི་ནི་སྒོ་ཙམ་ཞིག་བཤད་པར་ཟད་དེ། བསམ་གཏན་བཞི་པར་ཉེ་བར་འགྲོ་བ་འདུ་ཤེས་མེད་པའི་སེམས་ཅན་གྱིས་མ་བསྡུས་པ་རྣམས་ཀྱང་བརྗོད་པར་བྱ་བ་ཡིན་ནོ༎ འདིར་ཡང་གཏན་ཚིགས་ནི་རྣམ་པར་ཤེས་པ་གནས་པ་དག་ལ་བཤད་པ་གང་ཡིན་པ་དེ་བརྗོད་པར་བྱ་སྟེ། འདི་ན་གནས་པ་རྣམས་ནི་ངན་སོང་དུ་འགྲོ་བ་དོན་དུ་གཉེར་བ་མེད་ལ། དེ་ན་གནས་པ་རྣམས་ཀྱང་གནས་པར་འགྲོ་བ་མེད་པ་ཉིད་པས་དེ་དག་ནི་སེམས་ཅན་གྱི་གནས་མ་ཡིན་ནོ༎ འབྲས་བུ་ཆེ་བ་འདུ་ཤེས་མེད་པའི་སེམས་ཅན་གྱིས་མ་བསྡུས་པ་དག་ཏུ་ཡང་འདི་ན་གནས་པ་རྣམས་འགྲོ་བ་དོན་དུ་གཉེར་བ་ཡོད་མོད་ཀྱི། དེ་ན་གནས་པ་སོ་སོའི་སྐྱེ་བོ་རྣམས་ནི་འདུ་ཤེས་མེད་པ་ལ་འཇུག་པར་འདོད་དོ༎ འཕགས་པ་ནི་སྤྲིན་མེད་དང་། བསོད་ནམས་སྐྱེས་དག་ན་གནས་པ་རྣམས་ཀྱང་གནས་གཙང་མ་དང་གཟུགས་མེད་པར་འཇུག་འདོད་དོ༎
གནས་གཙང་མ་རྣམས་ཀྱང་ཡོངས་སུ་མྱ་ངན་ལས་འདའ་བར་འདོད་པ་ཉིད་པས་དེ་དག་ནི་དེ་ན་གནས་པའི་བློ་མེད་དེ། དེ་དེའི་ཕྱིར་དེ་དག་ནི་སེམས་ཅན་གྱི་གནས་མ་ཡིན་ནོ་ཞེས་ཟེར་རོ༎ ཡང་གཞན་དག་ན་རེ་གཞན་གང་ཞེ་ན་ངན་སོང་རྣམས་ཏེ་ཞེས་ངན་སོང་རྣམས་ཁོ་ན་སྨོས་པའི་ཕྱིར་སློབ་དཔོན་ནི་སྤྲིན་མེད་ལ་སོགས་པ་སེམས་ཅན་གྱི་གནས་ཡིན་པར་བཞེད་དོ་ཞེས་ཟེར་རོ༎ དེ་དག་གིས་ནི་རིགས་པ་བཙལ་དགོས་སོ༎ བཙོན་ར་བཞིན་ནོ་ཞེས་བྱ་བ་ནི་ཇི་ལྟར་མི་འདོད་བཞིན་དུ་གནས་པའི་ཕྱིར་བཙོན་ར་དག་སེམས་ཅན་གྱི་གནས་མ་ཡིན་པ་ལྟར་ངན་སོང་རྣམས་ཀྱང་དེ་དང་འདྲའོ༎ རྣམ་པར་ཤེས་པ་གནས་པ་ཞེས་བྱ་བ་ནི་འདི་ལ་རྣམ་པར་ཤེས་པ་གནས་པས་རྣམ་པར་ཤེས་པ་གནས་པའོ༎ ཉེ་བར་འགྲོ་བས་ན་ཉེ་བར་འགྲོ་བ་སྟེ། རྣམ་པར་ཤེས་པ་འདི་དང་ཉེ་བར་སྤྱོད་པ་ཞེས་བྱ་བའི་ཐ་ཚིག་གོ༎ དེ་ནི་གཟུགས་ཀྱང་ཡིན་ལ་དེ་ནི་ཉེ་བར་འགྲོ་བ་ཡང་ཡིན་པས་གཟུགས་སུ་ཉེ་བར་འགྲོ་བ་སྟེ་དེ་བཞིན་དུ་དེ་དག་ནི་འདུ་བྱེད་ཀྱི་བར་དུ་ཡང་སྲིད་པས་འདུ་བྱེད་དུ་ཉེ་བར་འགྲོ་བ་ཞེས་བྱའོ༎ སྐལ་ལྡན་ཁྱད་པར་ཅན་ན་རེ་རྣམ་པར་ཤེས་པ་གནས་པ་གཟུགས་སུ་ཉེ་བར་འགྲོ་བ་ནས། འདུ་བྱེད་དུ་ཉེ་བར་འགྲོ་བ་ཞེས་བྱ་བའི་བར་ནི་མདོ་སྡེ་པ་རྣམས་ཀྱི་ལུགས་སུ་བཤད་པ་ཡིན་ཏེ། དེ་ལ་རྣམ་པར་ཤེས་པ་གནས་པ་ནི་རྣམ་པར་ཤེས་པའི་རྒྱུན་མ་ཆད་པ་ཡིན་ནོ༎ རྣམ་པར་ཤེས་པ་གནས་པ་འདི་ལ་གཟུགས་སུ་ཉེ་བར་འགྲོ་བ་ཡོད་པས་འདི་ནི་གཟུགས་སུ་ཉེ་བར་འགྲོ་བ་ཅན་ཡིན་ནོ༎ ཉེ་བར་འགྲོ་བ་ཞེས་བྱ་བ་ནི་དེ་བདག་ཉིད་ཀྱི་ཡིན་པར་ཁས་ལེན་པའོ༎ དེ་བཞིན་དུ་རྣམ་པར་ཤེས་པ་གནས་པ་འདི་ལ་འདུ་བྱེད་དུ་ཉེ་བར་འགྲོ་བ་ཡོད་པས་འདི་ནི་འདུ་བྱེད་དུ་ཉེ་བར་འགྲོ་བ་ཅན་ཡིན་ནོ༎ ཡང་ན་གནས་པ་ནི་སྲེད་པ་ཡིན་ཏེ། འདིས་ཡང་སྲིད་པའི་རྒྱུན་མི་འཆད་པའི་སྒོ་ནས་རྣམ་པར་ཤེས་པ་གནས་པར་བྱེད་པའི་ཕྱིར་རོ༎ རྣམ་པར་ཤེས་པའི་གནས་པ་ནི་རྣམ་པར་ཤེས་པ་གནས་པ་སྟེ། དེ་དེ་ལ་མངོན་པར་ཞེན་པའི་སྒོ་ནས་གཟུགས་སུ་ཉེ་བར་འགྲོ་བས་ན་གཟུགས་སུ་ཉེ་བར་འགྲོ་བ་སྟེ། འདུ་བྱེད་དུ་ཉེ་བར་འགྲོ་བའི་བར་དུ་ཡང་དེ་དང་འདྲའོ་ཞེས་ཟེར་རོ༎
བྱེ་བྲག་ཏུ་སྨྲ་བ་རྣམས་ཀྱི་ལུགས་ལྟར་བྱེད་པ་པོའི་དོན་དུ་སྦྱར་བར་ནི་མི་ ནུས་པས་དེ་ནི་སུན་འབྱིན་པར་བྱེད་དོ༎ འདིར་བཤད་པ་རྣམ་པ་འདི་གཉི་ག་ཡང་རྣམ་པར་ཤེས་པ་གནས་པ་གཟུགས་ལ་སོགས་པ་ལས་གཞན་པར་བཤད་དེ་དེ་ནི། ཟག་པ་དང་བཅས་པའི་ཕུང་པོ་བཞི་ཞེས་བྱ་བ་དང་། བསྡུ་ན་མུ་བཞི་ཡིན་ནོ་ཞེས་བྱ་བ་འདི་ཐམས་ཅད་བཙལ་བར་འགྱུར་བས་ཉེས་པ་གཞན་ཡོད་དེ་དེ་ལྟ་བས་ན་བཤད་པ་སྔ་མ་ཉིད་བཟང་ངོ་ཞེས་སྨྲའོ༎ བྱེ་བྲག་ཏུ་སྨྲ་བའི་བཤད་པ་འདི་ནི་བརྗོད་པར་བྱ་སྟེ། དེ་དག་གིས་ནི་འདི་སྐད་དུ་གཟུགས་ལ་ཉེ་བར་འགྲོ་བས་རྣམ་པར་ཤེས་པ་གནས་པ་གཟུགས་སུ་ཉེ་བར་འགྲོ་བ་ཞེས་བྱ་བ་ལ་སོགས་པར་ནི་མ་བཤད་དོ༎ གཞན་དག་ན་རེ་རྣམ་པར་ཤེས་པ་གནས་པ་གཟུགས་སུ་ཉེ་བར་འགྲོ་བ་ཞེས་བྱ་བ་ནི་གཟུགས་ཀྱི་ངོ་བོ་ཉིད་དོ་ཞེས་བྱ་བའི་ཐ་ཚིག་གོ་ཞེས་ཟེར་ཏེ༎ ཇི་ལྟར་གཞན་ལས་སྲ་བ་མཁྲང་བར་གྱུར་པ་ཞེས་འབྱུང་བ་ལ་གྱུར་པའི་དོན་ནི་ངོ་བོ་ཉིད་ཀྱི་དོན་ཏོ་ཞེས་བྱ་བ་ལྟ་བུའོ་སྙམ་དུ་བསམས་པ་ཡིན་ནོ༎ གནས་པ་པོ་ཡོངས་སུ་སྤངས་ནས་ཞེས་བྱ་བ་ནི་གནས་པ་པོ་མ་གཏོགས་པར་ཏེ། འཇིག་རྟེན་ན་གནས་པ་པོ་ལྷས་བྱིན་ལ་སོགས་པ་ཡང་གཞན་ལ་གནས་པ་ཁྱིམ་ལ་སོགས་པའི་གནས་ཀྱང་གཞན་ནོ་ཞེས་བྱ་བའི་ཐ་ཚིག་གོ༎ གྲུ་དང་མཉེན་པའི་ཚུལ་དུ་ཞེས་བྱ་བ་ནི་ཇི་ལྟར་མཉེན་པས་གྲུ་འདྲེན་པར་བྱེད་པ་དེ་དང་འདྲ་བར་རོ༎ རྣམ་པར་ཤེས་པ་འགྲོ་བར་བྱེད་པ་ནི་འཇུག་པར་བྱེད་པ་ཞེས་བྱ་བའི་ཐ་ཚིག་གོ༎ རྣམ་པར་ཤེས་པ་ཉིད་རྣམ་པར་ཤེས་པ་ལ་གནས་ནས་འགྲོ་བར་བྱེད་པ་ནི་མ་ཡིན་ནོ་ཞེས་བྱ་བ་ནི་རྒྱུད་གཅིག་ལ་རྣམ་པར་ཤེས་པ་གཉིས་ཕྲད་པ་མེད་པའོ༎ རྒྱུད་གཞན་གྱི་རྣམ་པར་ཤེས་པ་ཅིག་ཅར་འབྱུང་མོད་ཀྱི། དེ་ནི་ཅིག་ཤོས་དང་ཉེ་བར་འདུག་པ་མ་ཡིན་པས་དེ་དེའི་གནས་པ་མ་ཡིན་ནོ༎ དགའ་བ་ནི་ཡིད་བདེ་བའོ༎ རྣམ་པར་ཤེས་པ་གནས་པ་བདུན་ཕུང་པོ་ལྔའི་རང་བཞིན་དག་ཡིན་ནོ་ཞེས་བྱ་བ་དེ་ཡང་ཇི་ལྟ་བུ་ཞེས་བྱ་བ་ནི་རྣམ་པར་ཤེས་པ་གནས་པ་བདུན་ཕུང་པོ་ལྔའི་རང་བཞིན་ཉིད་ཡིན་པར་བཞེད་ན།
དེ་ཇི་ལྟར་རྣམ་པར་ཤེས་པ་ལ་རྣམ་པར་ཤེས་པ་གནས་པ་ཞེས་བྱ་བར་མི་འདོད་ཅེས་བྱ་བ་ཡིན་ནོ༎ དེ་ལྟ་ན་འོ་ན་ནི་ཞེས་བྱ་བ་རྒྱས་པར་འབྱུང་བ་ནི་གཟུགས་ལ་སོགས་པའི་ཕུང་པོ་རྣམས་བྱེ་བྲག་མེད་པར་གཅིག་ཏུ་བཟླུམ་པའི་ངོ་བོར་ནི་སྐྱེ་བའི་སྐྱེ་མཆེད་ཀྱིས་བསྡུས་པའི་ཕུང་པོ་མི་ལ་སོགས་པའི་རིས་མཐུན་པས་བསྡུས་པ་དག ལ་མངོན་པར་དགའ་བ་དང་བཅས་ཤིང་མངོན་དུ་དགའ་བ་དང་བཅས་པའི་རྣམ་པར་ཤེས་པ་འཇུག་ན་རྣམ་པར་ཤེས་པ་ལ་རྣམ་པར་ཤེས་པ་གནས་པ་བདུན་བཤད་པར་རྣམ་པར་ཤེས་པ་གནས་པ་ཞེས་བྱའོ་ཞེས་བྱ་བར་བཞེད་དོ༎ སོ་སོར་དབྱེ་ན་སྟེ་ཕུང་པོ་རེ་རེར་དབྱེ་ན་ནི་ཇི་ལྟར་གཟུགས་ལ་སོགས་པ་རྟེན་དང་མཚུངས་པར་ལྡན་པ་དང་ལྷན་ཅིག་བྱུང་བའི་ངོ་བོར་ཉེ་བར་འགྲོ་བའི་ཕྱིར་རྣམ་པར་ཤེས་པ་ཀུན་ནས་ཉོན་མོངས་པར་བྱེད་པ་ཡིན་པ་ལྟར་རྣམ པར་ཤེས་པ་འབའ་ཞིག་ནི་ལོགས་ཤིག་ཏུ་དེ་ལྟ་མ་ཡིན་ཏེ་ཅི་ཞེ་ན། ཀུན་ནས་ཉོན་མོངས་པར་བྱེད་པ་ཞེས་བྱ་བར་སྐབས་དང་སྦྱར་རོ༎ ཅིའི་ཕྱིར་ཞེ་ན། ཅིག་ཅར་དུ་རྟེན་ལ་སོགས་པ་ཉིད་དུ་མི་རུང་བའི་ཕྱིར་རོ༎ དེ་ལྟ་བས་ན་རྣམ་པར་ཤེས་པ་གནས་པ་བཞི་བཤད་པ་དག་ཏུ་རྣམ་ཤེས་འབའ་ཞིག་ལོགས་ཤིག་ཏུ་གནས་པར་མ་བཤད་དོ༎ དེ་བཞིན་དུ་གདུལ་བའི་སྐྱེ་བོ་ལ་ལྟོས་ནས་རྣམ་པར་ཤེས་པ་གནས་པ་མདོ་ཁ་ཅིག་ལས་ནི་གཞན་དུ་འབྱུང་བ་ལ། འདི་ལས་ཀྱང་གཞན་དུ་འབྱུང་བས་དེའི་ཕྱིར་གཞན་ཡང་བཅོམ་ལྡན་འདས་ཀྱིས་རྣམ་པར་ཤེས་པ་གནས་པ་བཞི་ནི་ཞིང་གི་ངོ་བོར་ཞེས་བྱ་བ་རྒྱས་པར་སྨོས་ཏེ། བཅོམ་ལྡན་འདས་ཀྱིས་རྣམ་པར་ཤེས་པ་གནས་པ་བཞི་པོ་གཟུགས་དང་ཚོར་བ་དང་འདུ་ཤེས་དང་འདུ་བྱེད་ཀྱི་ངོ་བོ་ཉིད་དག་ནི་རྣམ་པར་ཤེས་པའི་ཞིང་གི་ངོ་བོར་བསྟན་ལ་ཉེ་བར་ལེན་པ་དང་བཅས་པའི་རྣམ་པར་ཤེས་པ་རང་གི ས་པའི་སྲེད་པས་སྲེད་པ་དང་བཅས་པ་རྒྱུད་ཐམས་ཅད་དུ་གཏོགས་པ་ཟད་པར་ནི་ས་བོན་གྱི་ངོ་བོ་ཁོ་ནར་བསྟན་གྱི་ས་བོན་ཉིད་ས་བོན་གྱི་ཞིང་གི་ངོ་བོར་རྣམ་པར་གཞག་པར་གྱུར་པ་མ་ཡིན་ཏེ། འཇིག་རྟེན་ན་ས་བོན་གྱི་ཞིང་གི་ངོ་བོར་རྣམ་པར་འཇོག་པར་བྱེད་པ་ནི་མེད་དོ༎
ཆོས་གང་དག་ཅེས་བྱ་བ་རྒྱས་པར་ འབྱུང་བ་ནི་གཟུགས་ལ་སོགས་པའི་ཆོས་གང་དག་རྣམ་པར་ཤེས་པ་དང་ལྷན་ཅིག་འདུག་པ་དེ་དག་ཁོ་ན་ཞིང་གི་ངོ་བོར་ཤིན་ཏུ་ལེགས་པ་ཡིན་ཏེ། ཞིང་ནི་འཇིག་རྟེན་ན་ས་བོན་དང་ལྷན་ཅིག་འདུག་པ་ཡིན་པར་སྣང་ངོ་༎ རྣམ་པར་ཤེས་པ་ནི་རྣམ་པར་ཤེས་པ་དང་ལྷན་ཅིག་འདུག་པ་མ་ཡིན་ཏེ། ཅིག་ཅར་འབྱུང་བ་མེད་པའི་ཕྱིར་རོ༎ འོ་ན་ནི་འདས་པ་དང་མ་འོངས་པའི་གཟུགས་ལ་སོགས་པ་རྣམ་པར་ཤེས་པ་གནས་པ་མ་ཡིན་པར་འགྱུར་རོ་ཞེ་ན། འདས་པ་དང་མ་འོངས་པ་དེ་དག་ཀྱང་བདག་ཉིད་ཇི་ལྟ་བ་བཞིན་དུ་རྣམ་པར་ཤེས་པ་འདས་པ་དང་མ་འོངས་པ་རྣམས་ཀྱི་གནས་པ་ཡིན་ནོ༎ དེ་ལྟ་བས་ན་རྣམ་པར་ཤེས་པ་གནས་པ་ནི་རང་གི་ས་པའི་ཟག་པ་དང་བཅས་པའི་གཟུགས་ལ་སོགས་པ་ཐམས་ཅད་ཡིན་པ་ཁོ་ནའོ་ཞེས་བྱ་བ་ཁོང་དུ་ཆུད་པར་བྱའོ༎ མུ་དང་པོ་ནི་ཞེས་བྱ་བ་རྒྱས་པར་འབྱུང་བ་ལ་བདུན་དག་ཏུ་རྣམ་པར་ཤེས་པ་གང་ཡིན་པའོ་ཞེས་བྱ་བ་ནི་རྣམ་པར་ཤེས་པ་གནས་པ་བདུན་ནི་ཕུང་པོ་ལྔའི་རང་བཞིན་ཡིན་པའི་ཕྱིར་དེར་རྣམ་པར་ཤེས་པ་བསྡུས་ཀྱི་བཞི་པོར ནི་མ་ཡིན་ཏེ། དེར་རྣམ་པར་ཤེས་པ་མ་སྨོས་པའི་ཕྱིར་རོ༎ རྣམ་པར་ཤེས་པ་མ་གཏོགས་པའི་ཕུང་པོ་རྣམས་སོ་ཞེས་བྱ་བ་ནི་ངན་སོང་ལ་སོགས་པ་ན་ཡོད་པའི་རྣམ་པར་ཤེས་པ་ཡང་བཞིར་ཡང་མ་བསྡུས་ལ་བདུན་དུ་ཡང་མ་ཡིན་ཏེ། ངན་སོང་ལ་སོགས་པ་ན་རྣམ་པར་ཤེས་པ་འཇོམས་པར་བྱེད་པས་མ་སྨོས་པའི་ཕྱིར་རོ༎ བདུན་དག་ཏུ་ཕུང་པོ་བཞི་རྣམས་སོ་ཞེས་བྱ་བ་ནི་རྣམ་པར་ཤེས་པ་གནས་པ་བདུན་དག་ཏུ་རྣམ་པར་ཤེས་པ་མ་གཏོགས་པའི་ཕུང་པོ་བཞི་བཤད་པ་གང་དག་ཡིན་པ་དེ་དག་ནི་རྣམ་པར་ཤེས་པ་གནས་པ་བཞིར་ཡང་བསྡུས་པས་གཉི གར་ཡང་བསྡུས་པ་ཡིན་ཏེ། མུ་གསུམ་པ་ཡིན་ནོ༎ བཞི་པར་རྣམ་པ་དེ་དག་མ་གཏོགས་པའོ་ཞེས་བྱ་བ་ནི་ངན་སོང་རྣམས་དང་། བསམ་གཏན་བཞི་པ་དང་སྲིད་པའི་རྩེ་མོ་ན་ཡོད་པའི་རྣམ་པར་ཤེས་པ་གང་ཡིན་པ་དང་། ཟག་པ་མེད་པའི་ཆོས་རྣམས་སོ༎
འགྲོ་བ་ལ་སོགས་པའི་བྱེ་བྲག་གིས་ཐ་དད་པ་ཞེས་བྱ་བ་ལ་སོགས་པ་ཞེས་བྱ་བའི་སྒྲས་ནི་སྣོད་དང་སྲིད་པ་བར་མ་དང་ས་ལ་སོགས་པ་བསྡུའོ༎ མངལ་ནི་གང་གིས་མའི་ལྟོར་བུ་དཀྲིས་ཤིང་འདུག་པའོ༎ དེ་ལས་སྐྱེས་པ་ནི་མངལ་ནས་སྐྱེ་བ་ཡིན་ནོ༎ འབྱུང་བའི་དྲོད་གཤེར་ལས་སྐྱེ་བ་ཞེས་བྱ་བ་ནི་ས་ལ་སོགས་པ་འབྱུང་བ་རྣམས་ཀྱི་དྲོད་གཤེར་ཏེ། བརླན་པའི་མཚན་ཉིད་ལས་སྐྱེས་པ་ནི་འབྱུང་བའི་དྲོད་གཤེར་ལས་སྐྱེས་པ་རྣམས་ཡིན་ནོ༎ དབང་པོ་མ་ཚང་བ་མ་ཡིན་པ་ནི་མིག་གི་དབང་པོ་ལ་སོགས་པ་མ་ཚང་བ་མེད་པའི་ཕྱིར་རོ༎ དམན་པ་མ་ཡིན་པ་ནི་ཞར་བ་དང་ཡོ་བ་ལ་སོགས་པ་མེད་པའི་ཕྱིར་རོ༎ ཡན་ལག་ཐམས་ཅད་དང་ལྡན་པ་ནི་ལག་པ་དང་རྐང་པ་ལ་སོགས་པ་དང་ངོ་༎ ཉིང་ལག་ཐམས་ཅད་དང་ལྡན་པ་ནི་སོར་མོ་ལ་སོགས་པ་དང་ངོ་༎ ཅིག་ཅར་དུ་སྐྱེ་བ་ནི་སྒོ་ང་ལས་སྐྱེ་བ་ལ་སོགས་པ་བཞིན་དུ་ནུར་ནུར་པོ་ལ་སོགས་པའི་རིམ་གྱིས་མ་ཡིན་པའོ༎ སྐྱེ་ཞིང་འབྱུང་བ་ལ་མཛེས་པར་བྱེད་པའི་ཕྱིར་ཏེ། ཁུ་ཆུ་དང་ཁྲག་ལ་སོགས་པ་རྒྱུར་མ་བྱས་པར་ཅིག་ཅར་དུ་སྐྱེས་པའི་ཕྱིར་རྫུས་ཏེ་སྐྱེ་བ་རྣམས་ཞེས་བྱའོ༎ ཁྲུང་ཁྲུང་མོ་ལས་སྐྱེས་པ་ཞེས་བྱ་བ་རྒྱས་པར་འབྱུང་བ་ནི་ཚོང་པ་གྲུ་ཆག་པ་དག་ཅིག་རྒྱ་མཚོའི་ངོགས་སུ་ཁྲུང་ཁྲུང་མོ་དང་འདུས་པ་ལས་དེ་ལས་བཙས་པ་གནས་བརྟན་བྲག་དང་ཉེ་བྲག་ཅེས་བྱ་བ་ཡིན་ནོ་ཞེས་གྲག་གོ༎ རྒྱལ་པོ་ལྔ་ལེན་གྱི་ཞེས་བྱ་བ་ནི་དེའི་བཙུན་མོ་ཆེན་མོ་ལས་སྒོ་ང་ལྔ་བརྒྱ་བྱུང་བ་དང་། རྒྱལ་པོ་དེས་སྒྲམ་གྱི་ནང་དུ་བཅུག་སྟེ་ཆུ་བོ་གང་གཱ་ལ་བསྐུར་བ་དང་། ལི་ཙྪ་བཱིའི་རྒྱལ་པོ་བཙུན་མོ་དང་བཅས་ཏེ་ཁྲུས་བྱེད་པས་སྒྲམ་ཆུས་ཁྱེར་བ་མཐོང་སྟེ། ཕྱེ་བ་དང་དེའི་ནང་ན་བུ་ལྔ་བརྒྱ་འདུག་པ་མཐོང་ནས་བླངས་སོ་ཞེས་བྱ་བ་ཡིན་ནོ༎ ང་ལས་ནུ་ལ་སོགས་པ་ནི་དྲོད་གཤེར་ལས་སྐྱེས་པ་ཡིན་ནོ༎ ཇི་ལྟ་ཞེ་ན་རྒྱལ་པོ་བསྙེན་གནས་པའི་སྤྱི་བོ་ནས་འབུར་འབུར་པོ་ཞིག་སྐྱེས་པ་དེ་རིམ་གྱིས་སྐྱེས་ཤིང་རིམ་གྱིས་སྨིན་ཅིང་རིམ་གྱིས་རྡོལ་བ་ལས་བུ་ཅིག་སྐྱེས་པ་དེ་ང་ལས་ནུ་ཞེས་བྱ་བ་སྟེ་དྲོད་གཤེར་ལས་སྐྱེ་བ་ཡིན་ནོ ༎ རྒྱལ་པོ་ང་ལས་ནུའི་པུས་མོ་གཉིས་ཀྱི་སྟེང་ནས་ཀྱང་འབུར་འབུར་པོ་ཞིག་སྐྱེས་ཏེ།
དེ་གཉིས་རིམ་གྱིས་སྐྱེ་བ་ལ་སོགས་པ་ལས་བྱུང་བ་ནི་མཛེས་པ་དང་ཉེ་མཛེས་ཞེས་བྱ་བ་དེ་གཉིས་ཡིན་ནོ་ཞེས་གྲག་གོ༎ རྒྱལ་པོ་ཚངས་པ་བྱིན་གྱི་བྲང་ནས་འབུར་འབུར་པོ་ཞིག་སྐྱེས་པ་དེ་སྔ་མ་བཞིན་དུ་རིམ་གྱིས་འཕེལ་བ་ལ་སོགས་པ་ལས་བུ་མོ་བྱུང་བ་དེ་ནི་ཐི་བའི་ཕྲེང་ཅན་མ་ཞེས་བྱའོ་ཞེས་གྲག་གོ༎ ཨ་མྲ་སྐྱོང་མ་ཡང་ཆུ་ཤིང་གི་སྡོང་པོ་ལས་སྐྱེས་སོ་ཞེས་གྲག་གོ༎ བསྐལ་པ་དང་པོ་པ་རྣམས་ཞེས་བྱ་བ་ནི། སྔར་བྱུང་སེམས་ཅན་གཟུགས་ཅན་བཞིན༎ ཞེས་འབྱུང་བའི་ཕྱིར་རོ༎ འདབ་བཟངས་ནི་ནམ་མཁའ་ལྡིང་ངོ་༎ ཡི་དགས་རྣམས་མངལ་ནས་སྐྱེ་བ་ཉིད་ཡིན་པར་གྲུབ་པར་བྱ་བའི་ཕྱིར་ཚེ་དང་ལྡན་པ་ཞེས་བྱ་བ་རྒྱས་པར་སྨྲས་སོ་མངལ་ནས་སྐྱེ་བ་ཉིད་ཡིན་པར་གྲུབ་པར་བྱ་བ་ཡིན་པར་ཅི་མངོན་ཞེ་ན། མཚན་མོ་བུ་ལྔ་སྐྱེས་ནས་ཞེས་འབྱུང་བའི་ཕྱིར་རོ༎ བདག་གིས་མཚན་མོ་བུ་ལྔ་དང་། །དེ་བཞིན་ཉིན་མོ་གཞན་ལྔ་དག །བསྐྱེད་ནས་དེ་དག་ཟོས་མོད་ཀྱི༎ འོན་ཀྱང་བདག་ནི་ཚིམ་པ་མེད༎ ཅེས་འབྱུང་བའི་ཕྱིར་ཆེས་རྫུས་ཏེ་སྐྱེ་བ་ཉིད་ཡིན་པར་གྲུབ་པར་བྱ་བ་མ་ཡིན་ནམ་མངལ་ནས་སྐྱེས་པ་དག་ཟོས་པས་ནི་ཚིམ་པར་འགྱུར་རོ་ཞེ་ན། མངལ་ནས་སྐྱེ་བ་ཉིད་ཡིན་པར་གྲུབ་པར་བྱ་བ་ཁོ་ན་ཡིན་གྱི། རྫུས་ཏེ་སྐྱེ་བ་ཡིན་པར་གྲུབ་པར་བྱ་བ་ནི་མ་ཡིན་ནོ༎ མཚན་མོ་ཡང་ལྔ་ཅིག་ཅར་འབྱུང་ལ། ཉིན་མོ་ཡང་གཞན་ལྔ་འབྱུང་བ་ལ་འགལ་བ་དག་མེད་དེ་དུས་དེ་ཙམ་གྱིས་ལུས་ཡོངས་སུ་བརྟས་པར་འགྱུར་རོ༎ རིམ་གྱིས་མཚན་མོ་ཡང་ལྔ་ཉིན་མོ་ཡང་ལྔ་བསྐྱེད་པ་ལ་འགལ་བ་མེད་དེ། སེམས་ཅན་གྱི་རིགས་དེ་དེ་འདྲ་ཞིང་ལས་རྣམས་ཀྱི་རྣམ་པར་སྨིན་པ་ཡང་བསམ་གྱིས་མི་ཁྱབ་པས་སོ༎ བཀྲེས་པ་ཤས་ཆེ་ཆེས་པའི་ཉེས་པས་ནི་ཚིམ་པ་མེད་དོ༎ སྐྱེ་བ་ལ་དབང་ཐོབ་པ་ཞེས་བྱ་བ་འདིས་ནི་མངལ་ནས་སྐྱེ་བའི་སྐྱེ་བར་ལས་ཀྱི་ནན་གྱིས་མནན་པ་མི་རུང་བར་སྟོན་པར་བྱེད་དོ༎ གཞན་མུ་སྟེགས་ཁ་ཟེར་བ་ཞེས་བྱ་བ་ལ་གཞན་མུ་སྟེགས་དག་ནི་མ་སྐ་རི་ལ་སོགས་པ་སྟེ།
གཅེར་བུའི་བསྟན་བཅོས་ལས་ཇི་སྐད་དུ་བཙུན་པ་སུ་ཞིག་རྫུ་འཕྲུལ་སྟོན་པར་བགྱིད་ལགས། སྒྱུ་མ་མཁན་གཽ་ཏ་མ་ཡིན་ནོ་ཞེས་འབྱུང་བ་དང་། དེ་བཞིན་དུ་བཅོམ་ལྡན་འདས་ཁོ་ན་ལ་གཞན་དུ་བསྐལ་པ་བརྒྱ་འདས་ནས། སྒྱུ་མ་མཁན་འདི་ལྟ་བུ་འཇིག་རྟེན་དུ་བྱུང་ནས་སྒྱུ་མས་འཇིག་རྟེན་ཟའོ་ཞེས་ཟེར་བ་འབྱུང་སྟེ་ཉེ་བར་འཚོའོ་ཞེས་བྱ་བའི་ཐ་ཚིག་གོ༎ ཕྱིའི་ས་བོན་མེད་པའི་ཕྱིར་ཞེས་བྱ་བ་ནི་ཕྱིའི་ཁུ་ཆུ་དང་ཁྲག་གི་འདམ་རྫབ་ལ་སོགས་པ་མེད་པའི་ཕྱིར་ཞེས་བྱ་བའི་ཐ་ཚིག་གོ༎ བྱིན་གྱིས་བརླབས་པས་བྱུང་བ་ཞེས་བྱ་བ་ནི་འདི་འདི་ལྟར་གྱུར་ཅིག་ཅེས་བྱིན་གྱིས་རློབ་པ་གང་ཡིན་པ་དེ་ནི་བྱིན་གྱིས་བརླབ་པའོ༎ འདི་ལ་དགོས་པ་དེ་ཡོད་པའམ་དེ་ལས་བྱུང་བའི་རྫུ་འཕྲུལ་ནི་བྱིན་གྱི་རླབས་ལས་བྱུང་བ་སྟེ། དེ་ཡིན་པར་འདོད་པའི་སངས་རྒྱས་པ་རྣམས་ལ་ནི་ལན་དེ་རིགས་པ་མ་ཡིན་ནོ༎ གང་ཞིག་ཅེ་ན། རིང་བསྲེལ་སྐུ་གདུང་རྣམས་གཞག་པའི་ཕྱིར་ཞེས་བཤད་པ་གང་ཡིན་པའོ༎ དྲི་བ་ལས་དྲི་བ་གཞན་འབྱུང་སྟེ་ཞེས་བྱ་བ་ནི་འོ་ན་ཅིའི་ཕྱིར་སྲིད་པ་ཐ་མ་པའི་བྱང་ཆུབ་སེམས་དཔའ་ཞེས་བྱ་བ་དྲི་བ་རྒྱས་པར་སྨོས་ལ་དེ་ཡང་རིང་བསྲེལ་སྐུ་གདུང་རྣམས་གཞག་པའི་ཕྱིར་ཞེས་བྱ་བ་རྒྱས་པར་བཤད་པའི དྲི་བ་དེ་ལས་དྲི་བ་གཞན་གལ་ཏེ་རྫུས་ཏེ་སྐྱེ་བ་རྣམས་ཞེས་བྱ་བ་རྒྱས་པ་འདི་འབྱུང་ངོ་༎ ལུས་ཞིག་པ་ནི་ཤི་བའི་ལུས་སོ༎ རྫུས་ཏེ་སྐྱེ་བའི་ནམ་མཁའ་ལྡིང་གིས་རྫུས་ཏེ་སྐྱེ་བའི་ཀླུ་ཞེས་བྱ་བ་ཁྱད་པར་གཉིས་ཅིའི་ཕྱིར་སྨོས། ཅི་རྫུས་ཏེ་སྐྱེ་བ་མ་ཡིན་པའི་ནམ་མཁའ་ལྡིང་དང་། ཀླུ་དག་ཀྱང་ཡོད་དམ་ཞེ་ན་སྨྲས་པ་ཡོད་དེ། ནམ་མཁའ་ལྡིང་དང་ཀླུ་རྣམས་ནི་སྒོ་ང་ལས་སྐྱེས་པ་ལ་སོགས་པའི་བྱེ་བྲག་གིས་རྣམ་པ་བཞིའོ༎ དེ་དག་གི་ནང་ན་རྫུས་ཏེ་སྐྱེ་བ་རྣམས་ནི་རབ་ཡིན་ནོ༎ དྲོད་གཤེར་ལས་སྐྱེ་བ་རྣམས་ནི་རབ་འོག་ཡིན་ནོ༎ མངལ་ནས་སྐྱེ་བ་རྣམས་ནི་འབྲིང་ཡིན་ནོ༎ སྒོ་ང་ལས་སྐྱེ་བ་རྣམས་ནི་ཐ་མ་ཡིན་ནོ༎ དེ་ལ་ནམ་མཁའ་ལྡིང་རྫུས་ཏེ་སྐྱེ་བས་ནི་རྫུས་ཏེ་སྐྱེ་བ་ལ་སོགས་པ་ཐམས་ཅད་བཟའ་བའི་ཕྱིར་འབྱིན་ཏོ༎ དྲོད་གཤེར་ལས་སྐྱེ་བས་ནི་དྲོད་གཤེར་ལས་སྐྱེ་བ་ལ་སོགས་པ་གསུམ་མོ༎
མངལ་ནས་སྐྱེ་བས་ནི་མངལ་ནས་སྐྱེ་བ་དང་སྒོ་ང་ལས་སྐྱེ་བ་དང་གཉིས་ སོ། །སྒོ་ང་ལས་སྐྱེ་བ་ནི་སྒོ་ང་ལས་སྐྱེ་བ་ཁོ་ནའོ་ཞེས་བརྗོད་དོ༎ ཇི་སྲིད་མ་ཤི་བའི་བར་དུ་ཞེས་བྱ་བ་ནི་ཇི་སྲིད་གསོན་པ་དེ་སྲིད་དུ་དེའི་ཤ་ལ་སོགས་པ་མི་སྣང་བར་མི་འགྱུར་རོ་ཞེས་སྟོན་པ་ཡིན་ནོ༎ ཤི་བ་དེས་ཚིམ་པར་འགྱུར་བ་ནི་མ་ཡིན་ནོ་ཞེས་བྱ་བ་ནི་ཤི་ཟིན་པ་དེས་ཚིམ་པར་མི་འགྱུར་རོ་ཞེས་བྱ་བའི་ཐ་ཚིག་གོ༎ ཤའི་གོང་བུ་མི་སྣང་བར་འགྱུར་བའི་ཕྱིར་ཤི་བ་ནམ་མཁའ་དང་འདྲ་བ་ཟོས་པ་དེས་དེ་ཚིམ་པར་མི་འགྱུར་རོ་ཞེས་བྱ་བར་ཁོང་དུ་ཆུད་པར་བྱའོ༎ དེས་ནི་འགྲོ་བ་གཉིས་ཞེས་བྱ་བ་ནི་དམྱལ་བའི་འགྲོ་བ་དང་ལྷའི་འགྲོ་བའོ༎ གསུམ་གྱི་ཕྱོགས་ཞེས་བྱ་བ་ནི་དུད་འགྲོ་དང་། ཡི་དགས་དང་། མིའི་འགྲོ་བ་རྣམས་ཀྱིའོ༎ འགྲོ་བ་བར་མ་ཡིན་པའི་ཕྱིར་རོ་ཞེས་བྱ་བ་ནི་འགྲོ་བ་གཉིས་ཀྱི་བར་མ་ཡིན་པའི་ཕྱིར་རོ༎ འགྲོ་བ་གོ་ལུང་དུ་མ་བསྟན་པ་ཁོ་ན་ཡིན་པར་འདོད་པ་མ་ཡིན་ནམ། སྐྱེ་བའི་སྲིད་པ་ནི་གཅིག་ཏུ་ཉོན་མོངས་པ་ཅན་ཡིན་ལ། འཆི་བའི་སྲིད་པ་ཡང་རེས་འགའ་དགེ་བའམ་ཉོན་མོངས་པ་ཅན་དུ་འགྱུར་ཏེ། འགྲོ་བ་མ་ཡིན་ན་ཇི་ལྟར་དེ་གཉིས་ལ་འགྲོ་བ་ཞེས་བྱ་བའི་སྒྲར་བཏགས་ནས་འགྲོ་བའི་བར་མ་ཡིན་ནོ་ཞེས་བྱ་ཞེ་ན། འདི་ནི་ཉེས་པ་མེད་དེ། དེའི་ཚེ་འཆི་བ་དང་སྐྱེ་བ་དག་གི་སྲིད་པ་དག་ནི་མ་བསྒྲིབས་ལ་ལུང་དུ་མ་བསྟན་པ་རིས་མཐུན་པ་དང་སྲོག་གི་དབང་པོ་དང་སྐྱེ་བ་ལ་སོགས་པ་འགྲོ་བའི་ངོ་བོ་ཉིད་དག་ཀྱང་ཡོད་པའི་ཕྱིར་ལ་འདོད་པ་དང་གཟུགས་ཀྱི ཁམས་ན་ནི་ལུས་ཀྱི་དབང་པོ་ཡང་གདོན་མི་ཟ་བར་ཡོད་པའི་ཕྱིར་རོ༎ འཆི་བའི་སྲིད་པ་ཡང་སྐྱེ་བའི་སྲིད་པ་བཞིན་དུ་ཉོན་མོངས་པ་ཅན་དུ་ངེས་པ་ཡང་མ་ཡིན་ལ། དགེ་བར་ངེས་པ་ཡང་མ་ཡིན་ཏེ། དེ་ལྟ་བས་ན་དེ་དག་ལ་འགྲོ་བ་ཞེས་བྱ་བའི་སྒྲར་བཏགས་ནས་འགྲོ་བའི་བར་མ་ཡིན་པའི་ཕྱིར་རོ་ཞེས་བཤད་དོ༎ སྲིད་པ་བར་མ་བྱུང་བ་མིན༎ འོ་ན་ཅི་ཞེ་ན། འབྱུང་བ་ཞེས་བྱའོ༎ མངོན་ཞིང་རྫོགས་པའོ་ཞེས་བྱ་བ་ནི་འཕེན་པར་བྱེད་པའི་ལས་ཀྱིས་ནི་རིས་མཐུན་པ་མངོན་ལ་རྫོགས་པར་བྱེད་པ་དག་གིས་ནི་རྫོགས་པ་ཡིན་ཏེ། སྐྱེ་བ་གཅིག་ནི་གཅིག་གིས་འཕེན༎
རྫོགས་པར་བྱེད་པ་དུ་མ་ཡིན༎ ཞེས་འབྱུང་བས་སྐྱེ་བ་ཐམས་ཅད་ལ་ལས་གཉིས་བྱ་བ་བྱེད་པའི་ཕྱིར་རོ༎ ཡུལ་གང་དུ་མིང་དང་གཟུགས་ལས་ཀྱིས་ཇི་ལྟར་འཕངས་པ་བཞིན་འབྱུང་ཞིང་མངོན་ལ་སྐྱེ་མཆེད་དྲུག་ཚང་ཞིང་རྫོགས་པ་དེ་ནི་བགྲོད་པར་བྱ་བའི་ཡུལ་ཡིན་ནོ༎ འབྲུ་ཡི་རྒྱུན་དང་ཆོས་མཐུན་ཕྱིར༎ ཞེས་བྱ་བ་རྒྱས་པར་འབྱུང་བ་ལ་འབྲེལ་ཞིང་འཕེལ་བ་ནི་རྒྱུན་ཏོ༎ འབྲུའི་རྒྱུན་ནི་འབྲུའི་རྒྱུན་ཏེ། དེ་དང་ཆོས་མཐུན་པའི་ཕྱིར་སྲིད་པ་ཆད་པ་ལས་བྱུང་བ་མ་ཡིན་ནོ༎ སྐྱེ་བའི་སྲིད་པའི་གཟུགས་ནི་གང་དང་འབྲལ་བ་དང་གང་དུ་འབྱུང་བ་དེ་དག་གི་བར་མའི་རྒྱུན་ལ་ཡོད་པའི་གཟུགས་སྔོན་དུ་འགྲོ་བ་ཅན་ཡིན་ཏེ། རང་གི་ཉེ་བར་ལེན་པ་གཟུགས་ཀྱི་རྒྱུན་གྱི་ངོ་བོའི་ངོ་བོ་ཉིད་ཅན་ཡིན་པའི་ཕྱིར། འབྲུའི་རྒྱུན་ཕྱིས་འབྱུང་བའི་གཟུགས་ལྟ་བུའོ༎ རྒྱུན་གྱིས་འབྱུང་བའི་ཆོས་རྣམས་ནི་རྒྱུན་མི་འཆད་པར་ཡུལ་གཞན་དུ་འབྱུང་བའི་སྒོ་ནས་ཡུལ་གཞན་དག་ཏུ་འབྱུང་བ་མཐོང་སྟེ། དཔེར་ན་འབྲུའི་རྒྱུན་ལྟ་བུའོ༎ འབྲུའི་རྒྱུན་ཕྱིས་འབྱུང་བའི་གཟུགས་ནི་ཡུལ་གཞན་གང་དང་འབྲལ་བ་དང་ཡུལ་གཞན་གང་དུ་འབྱུང་བ་དེ་དག་གི་བར་མའི་རྒྱུན་ལ་ཡོད་པའི་གཟུགས་སྔོན་དུ་འགྲོ་བ་ཅན་དུ་འབྱུང་སྟེ། འདི་ནི་ཁོ་བོ་ཅག་སྐད་ཅིག་མར་སྨྲ་བ་རྣམས་ཀྱི་གྲུབ་པའི་མཐའ་ཡིན་ནོ༎ གང་གི་ཚེ་འབྲུ་གྲོང་ནས་གྲོང་གཞན་དུ་ཁྱེར་བ་ན་འབྲུ་དེ་གྲོང་སྔ་མར་འགགས་ནས་གྲོང་དེ་གཉིས་ཀྱི་བར་དུ་མི་འབྱུང་བར་དཔག་ཚད་དུ་མས་བཅད་པའི་གྲོང་གཞན་དུ་འབྱུང་བ་ནི་མ་ཡིན་ནོ༎ འོ་ན་ཅི་ཞེ་ན། ནམ་མཁའི་ཕྱོགས་སུ་སྐྱེ་བ་དང་འགག་པ་བར་མ་པའི་རིམ་གྱིས་གྲོང་གཞན་དུ་འབྱུང་ལ། དེ་ཡང་རང་གི་ཉེ་བར་ལེན་པ་གཟུགས་ཀྱི་རྒྱུན་གྱི་ངོ་བོའི་ངོ་བོ་ཉིད་ཅན་ཡིན་པ་ལྟར་སྐྱེ་བའི་སྲིད་པའི་ངོ་བོ་ཡང་དེ་དང་འདྲ་བར་འབྱུང་ངོ་༎ འདི་ལ་སློབ་དཔོན་ཡོན་ཏན་བློ་གྲོས་ནི་སློབ་མ་སློབ་དཔོན་དབྱིག་བཤེས་དང་བཅས་ཏེ། རང་གི་སྡེ་པ་ལ་བློ་ཞེན་ཅིང་གོམས་པས་རྣམ་པར་འཆད་པའི་ལས་བཏང་སྟེ་རྒོལ་བ་ལྷུར་ལེན་པ་འབའ་ཞིག་ལ་འཇུག་གོ༎
བདག་ནི་འདི་ལ་བསྟན་བཅོས་ཀྱི་དོན་དཔྱད་པ་འབའ་ཞིག་ལ་ འབད་ཀྱི་ཆེད་མི་ཆེ་བའི་ཕྱིར་དང་། ཚིག་མངས་སུ་དོགས་པའི་ཕྱིར་དེ་སུན་འབྱིན་པ་ལ་ནི་མ་ཡིན་ནོ༎ ཚུལ་ཅན་ནི་ངང་ཚུལ་ཅན་ནོ༎ ཆད་ནས་འབྱུང་བ་ཡང་ཞེས་བྱ་བ་རྒྱས་པར་འབྱུང་བ་ལ་མེ་ལོང་ལ་སོགས་པ་དག་གི་ནང་དུ་གཟུགས་ལས་གཟུགས་བརྙན་ལྟ་བུའོ་ཞེས་བྱ་བ་ནི་མེ་ལོང་ལ་སོགས་པའི་ནང་དུ་གཟུགས་གདོང་ལས་གཟུགས་བརྙན་གདོང་འདྲ་བའི་ངོ་བོ་ཆད་ནས འབྱུང་བ་མཐོང་སྟེ། འདིས་ནི་མ་ངེས་པ་ཉིད་དུ་སྟོན་པར་བྱེད་དོ༎ ཡང་ན་ཕྱིར་སྒྲུབ་པར་བྱེད་པ་ཡིན་ཏེ། སྐྱེ་བ་སྲིད་པའི་གཟུགས་ནི་གང་དང་འབྲེལ་བ་དང་། གང་དུ་འབྱུང་བ་དེ་དག་གི་བར་མའི་རྒྱུན་ལ་ཡོད་པའི་གཟུགས་སྔོན་དུ་འགྲོ་བ་ཅན་མ་ཡིན་ཏེ། རང་གི་ཉེ་བར་ལེན་པ་གཟུགས་ཀྱི་རྒྱུན་གྱི་ངོ་བོའི་ངོ་བོ་ཉིད་ཅན་ཡིན་པའི་ཕྱིར་གཟུགས་བརྙན་གྱི་གཟུགས་ལྟ་བུའོ་ཞེས་བྱ་བ་ཡིན་ནོ༎ གཟུགས་བརྙན་ཞེས་བྱ་བ་ཁ་དོག་གི་ཁྱད་པར་གཞན་ཁོ་ན་ཞིག་འབྱུང་ངོ་ཞེས་བྱ་བ་དེ་ནི་མ་གྲུབ་པ་ཞེས་བྱ་བ་ལ། སློབ་དཔོན་གྱི་དགོངས་པ་ནི་མེ་ལོང་ལ་སོགས་པ་དེ་ལ་གཟུགས་ཀྱི་མཐུ་ཁོ་ནས་འཁྲུལ་པའི་ཤེས་པ་གཟུགས་བརྙན་གྱི་རྣམ་པ་ཅན་སྐྱེའི་དེ་ལ་གཟུགས་བརྙན་ཞེས་བྱ་བ་ནི་ཆུང་ཟད་ཀྱང་མེད་དོ་སྙམ་པ་ཡིན་ཏེ། འདིས་ནི་དཔེའི་སྐྱོན་ཆོས་ཅན་མ་གྲུབ་པ་ཞེས་བྱ་བ་སྟོན་པར་བྱེད་དོ༎ དེ་ལྟ་བས་ན་མ་ངེས་པ་ཉིད་ཀྱང་མེད་ལ་ཕྱིར་བསྒྲུབ་པ་དེ་ཡང་བཟང་པོ་མ་ཡིན་ནོ༎ གྲུབ་ཏུ་ཟིན་ཀྱང་མི་འདྲ་བའི་ཕྱིར་དཔེ་མ་ཡིན་ནོ་ཞེས་བྱ་བ་ནི་གཟུགས་བརྙན་རྫས་སུ་ཡོད་པ་ཉིད་དུ་གྲུབ་ཏུ་ཟིན་ཀྱང་དངོས་དང་མི་འདྲ་བའི་ཕྱིར་དཔེ་མ་ཡིན་ཏེ། དཔེར་བརྗོད་དུ་མི་རུང་ངོ་༎ རེ་ཞིག་ཇི་ལྟར་ན་མ་གྲུབ་ཅེ་ན་ཞེས་བྱ་བ་ལ། རེ་ཞིག་ཅེས་བྱ་བའི་སྒྲ་ནི་རིམ་མོ༎ རེ་ཞིག་མ་གྲུབ་པ་ཉིད་ཀྱི་རིགས་པ་བསྟན་པའི་ཕྱིར། གཅིག་ན་ལྷན་ཅིག་གཉིས་མེད་ཕྱིར༎ ཞེས་བྱ་བ་རྒྱས་པར་སྨོས་ཏེ། མེ་ལོང་གི་ཡུལ་དེ་ཉིད་ན་བློ་ན་འདུག་པས་ནི་མེ་ལོང་གི་གཟུགས་མཐོང་གི་གཟུགས་བརྙན་མ་ཡིན་ལ་དེ་ཉིད་ན་མདུན་ན་འདུག་པས་ནི་གཟུགས་བརྙན་མཐོང་གི་མེ་ལོང་གི་གཟུགས་མ་ཡིན་ཏེ།
ཡུལ་གཅིག་ན་རྒྱུར་བྱས་པའི་གཟུགས་གཉིས་ལྷན་ཅིག་འདུག་པ་མེད་དོ༎ ཅིའི་ཕྱིར་ཞེ་ན་རྟེན་གྱི་འབྱུང་བ་ཐ་དད་པའི་ཕྱིར་རོ༎ དེ་གཉིས་ཀྱིས་རྟེན་གྱི་འབྱུང་བ་རྣམས་ཐ་དད་པས་མེ་ལོང་གི་གཟུགས་བརྙན་གྱི་རྟེན་གྱི་འབྱུང་བ་རྣམས་ཀྱིས་ནོན་པའི་ཡུལ་དེར་གཟུགས་བརྙན་གྱི་གཟུགས་ཀྱི་རྟེན་གྱི་འབྱུང་བ་རྣམས་ཀྱི་གོ་སྐབས་མེད་དེ། དེའི་ཕྱིར་རྒྱུར་བྱས་པའི་གཟུགས་གཉིས་འབྱུང་བ་མེད་དོ༎ དེ་ལྟ་བས་ན་དེ་ལྟར་རྣམ་པར་ཤེས་པ་ཅིག་ཅར་མེད་པའི་ཕྱིར་དང་། རྒྱུར་བྱས་པའི་གཟུགས་གཉིས་ཀྱང་གཅིག་ཏུ་འབྱུང་བ་མེད་པའི་ཕྱིར་དེ་ནི་ཅུང་ཟད་ཀྱང་མེད་དོ་ཞེས་བྱ་བར་སྟོན་ཏོ༎ གལ་ཏེ་ཡུལ་གང་ན་མེ་ལོང་གི་གཟུགས་སྣང་བ་དེ་ཉིད་ན་གཟུགས་བརྙན་ཡང་སྣང་གི་གཞན་ན་ནི་མ་ཡིན་ན་ཉེས་པ་ཅི་ཡོད་ཅེ་ན་སྨྲས་པ། གཅིག་ན་གཟུགས་གཉིས་ལྷན་ཅིག་འབྱུང་བ་ནི་མེད་དོ་ཞེས་སྔ་མ་བཞིན་དུ་བརྗོད་པར་བྱའོ༎ རྣམ་པ་གཅིག་ཏུ་ན། གཅིག་ན་ལྷན་ཅིག་གཉིས་མེད་ཕྱིར༎ ཞེས་བྱ་བའི་མདོའི་དོན་ནི་འདི་ཡིན་ཏེ། གཟུགས་གཅིག་ལ་ལྟ་བ་པོ་སྐྱེས་བུ་གཉིས་ཀྱིས་ལྷན་ཅིག་མཐོང་བ་མེད་པའི་ཕྱིར་གཟུགས་བརྙན་མ་གྲུབ་པའོ་ཞེས་བྱ་བར་ཚིག་ཁོང་ནས་དྲང་ངོ་༎ ཇི་ལྟ་ཞེ་ན། སྨྲས་པ་ཕྱོགས་ཐ་དད་པ་ན་གནས་པ་སྟེ། ཁ་ཅིག་བྱང་ཕྱོགས་ན་གནས་པ་རྣམས་དང་། ཁ་ཅིག་ལྷོ་ཕྱོགས་ན་གནས་པའི་མི་རྣམས་ཀྱིས་མཚེའུའི་ཆུའི་ཡུལ་གཅིག་ན་སྟེ། མཚེའུའི་ནང་གི་ཕྱོགས་གཅིག་ན་རང་གི་མདུན་རོལ་གྱི་ཡུལ་ན་གནས་པའི་གཟུགས་ལྷོ་ཕྱོགས་ཀྱི་ངོགས་ཀྱི་ཁ་ན་འདུག་པའི་གཟུགས་རྣམས་ནི་བྱང་ཕྱོགས་ཀྱི་ངོགས་ན་འདུག་པའི་སྐྱེས་བུའི་རང་གི་མདུན་རོལ་ན་གནས་པ་ཡིན་ལ། བྱང་ཕྱོགས་ཀྱི་ངོགས་ཀྱི་ཁ་ན་འདུག་པའི་གཟུགས་རྣམས་ཀྱང་ལྷོ་ཕྱོགས་ན་འདུག་པའི་སྐྱེས་བུའི་རང་གི་མདུན་རོལ་ན་གནས་པ་ཡིན་ཏེ་དེ་རྣམས་ཀྱིའོ༎ ཅི་ཞེ་ན། གཟུགས་བརྙན་ཕན་ཚུན་དམིགས་ཏེ་ཚིག་གི་དོན་ནི་བྱང་ཕྱོགས་ན་འདུག་པ་རྣམས་ཀྱིས་ཀྱང་ལྷོ་ཕྱོགས་ཀྱི་ངོགས་ཀྱི་གཏིང་ན་གཟུགས་བརྙན་དམིགས་ལ་ལྷོ་ཕྱོགས་ན་འདུག་པ་རྣམས་ཀྱིས་ཀྱང་བྱང་ཕྱོགས་ཀྱི་ངོགས་ཀྱི་གཏིང་ན་གཟུགས་བརྙན་དམིགས་ཀྱི།
གཉི་ གཅིག་ཅར་དམིགས་པ་ནི་མ་ཡིན་ནོ་ཞེས་བྱ་བ་ཡིན་ཏེ། རང་རོལ་གྱི་ངོགས་ཀྱི་གཏིང་གི་གཟུགས་བརྙན་ནི་ངོགས་དེ་ན་འདུག་པ་མཚེའུའི་ཆུ་རིལ་གྱིས་མཐོང་བ་རྣམས་ཀྱིས་ཀྱང་མི་དམིགས་སོ༎ གལ་ཏེ་དེས་ན་ཅི་ཞེ་ན། དེའི་ཕྱིར་སྨྲས་པ། བུམ་པའམ་རས་ཡུག་གི་གཟུགས་གཅིག་ལ་ལྟ་བ་པོ་སྐྱེས་བུ་གཉིས་ཀྱིས་ལྷན་ཅིག་མི་མཐོང་བ་ནི་མ་ཡིན་ཏེ། མཐོང་བ་ཁོ་ནའོ་ཞེས་བྱ་བའི་ཐ་ཚིག་གོ༎ འདིར་ནི་ལྷན་ཅིག་མཐོང་བ་མ་ཡིན་ཏེ། དེའི་ཕྱིར་དེར་གཟུགས་གཞན་ཞིག་འབྱུང་བར་ནི་རིགས་པ་མ་ཡིན་ནོ ༎ རྣམ་པ་གཅིག་ཏུ་ན་འདིའི་དོན་ནི་འདི་ཡིན་ཏེ། འཇིག་རྟེན་ན་གྲིབ་མ་དང་ཉི་མ་གཉིས་ཀྱང་ལྷན་ཅིག་འབྱུང་བ་མ་མཐོང་སྟེ། འདུན་ཁང་ངམ་གཞན་ན་ཡང་རུང་གང་ན་གྲིབ་མ་ཡོད་པ་དེ་ན་ཉི་མ་མེད་ལ། བླ་གབ་མེད་པ་གང་ན་ཉི་མ་ཡོད་པ་དེ་ན་གྲིབ་མ་མེད་ན། གྲིབ་མ་ན་འདུག་པའི་མེ་ལོང་གི་ནང་ན་ཉི་མའི་གཟུགས་བརྙན་ཡང་དམིགས་སོ༎ ཇི་ལྟ་ཞེ་ན། མཚེའུའི་ནང་དུ་ནི་ཉི་མའི་གཟུགས་བརྙན་ཡང་འབྱུང་ལ། མཚེའུ་དེའི་ངོགས་ན་ཡོད་པའི་འདུན་ཁང་གྲིབ་མ་ཅན་གྱི་ནང་དུ་མེ་ལོང་ཞིག་བཞག་ན་མེ་ལོང་དེའི་ནང་དུ་ཉི་མའི་གཟུགས་བརྙན་མཚེའུ་ན་འདུག་པ་དེའི་གཟུགས་བརྙན་གཞན་ཞིག་ཀྱང་འབྱུང་བར་འགྱུར་རོ༎ མཚེའུའི་ནང་གི་ཉི་མའི་གཟུགས་བརྙན་གང་ཡིན་པ་དེ་ཡང་ཉི་མས་ཀུན་ནས་བསླང་བ་ཡིན་པས་གདོན་མི་ཟ་བར་ཉི་མའི་ངོ་བོ་ཉིད་ཡིན་པར་ཁས་བླང་བར་བྱ་དགོས་ལ། མེ་ལོང་གི་ནང་དུ་གཟུགས་བརྙན་གཞན་འབྱུང་བ་གང་ཡིན་པ་དེ་ཡང་ཉི་མའི་ངོ་བོ་ཉིད་ཀྱི་གཟུགས་བརྙན་གྱིས་ཀུན་ནས་བསླང་བ་ཡིན་པས་འདི་ཡང་གདོན་མི་ཟ་བར་ཉི་མའི་ངོ་བོ་ཉིད་ཡིན་པར་ཁས་བླང་བར་བྱ་དགོས་སོ༎ དེ་ལྟ་ཡིན་དང་གྲིབ་མ་དང་ཉི་མ་དག་ལྷན་ཅིག་ན་འདུག་པར་འགྱུར་བ་ཞིག་ན་འཇིག་རྟེན་ན་གཞན་ན་ནི་གྲིབ་མ་དང་ཉི་མ་དག་ལྷན་ཅིག་འདུག་པ་ཡང་མེད་པས་དེར་གཟུགས་བརྙན་དེ་འབྱུང་བར་རིགས་པ་ནི་མ་ཡིན་ནོ༎
ཁྲོན་པའི་ཆུ་བཞིན་དུ་ཞེས་བྱ་བ་ནི་ཇི་ལྟར་ཁྲོན་པའི་ནང་ན་ཆུ་མ་ཟད་པ་རིང་མོ་ཞིག་ན་འདུག་པར་སྣང་བ་དེ་བཞིན་དུ་ཟླ་བའི་གཟུགས་བརྙན་འདི་ཉིད་ཀྱི་ནང་ན་འདུག་པ་ཡང་དེ་དང་འདྲ་བར་སྣང་སྟེ། མེ་ལོང་ལ་ནི་དེ་ཙམ་གྱི་རྔམ་ཀྱང་མེད་དོ༎ དེ་ཡང་འདིའི་ནང་དུ་འབྱུང་ན་ནི་གཟུགས་བརྙན་དེ་ཡང་མེ་ལོང་ཁོ་ནའི་ནང་དུ་འབྱུང་ན་ནི་ཕ་ཟད་གཞན་ན་དམིགས་པར་ཡང་མི་འགྱུར་བ་ཞིག་ན་དམིགས་ཏེ་དེ་ལྟ་བས་ན་དེ་ནི་ཅུང་ཟད་ཀྱང་མེད་ཀྱི་གང་དེ་ལྟར་སྣང་བ དེ་ནི་གཟུགས་དང་མེ་ལོང་ལ་སོགས་པའི་མཚན་ཉིད་ཚོགས་པ་དེའི་མཐུ་ཡིན་ནོ༎ ཆོས་རྣམས་ཀྱི་མཐུའི་བྱེ་བྲག་ནི་བསམ་གྱིས་མི་ཁྱབ་སྟེ། དཔེར་ན་ཁབ་ལོང་གིས་ལྕགས་ལེན་པར་སྣང་གི་ཤིང་ལ་སོགས་པ་མ་ཡིན་པ་དང་། ཟླ་བ་ཤར་ནས་ཆུ་ཤེལ་ལས་ཆུ་འབྱུང་བར་སྣང་གི །སོལ་བ་ལ་སོགས་པ་ལས་ནི་མ་ཡིན་པ་ལྟ་བུའོ་ཞེས་བྱ་བ་དེ་ལྟ་བུ་ལ་སོགས་པ་བརྗོད་པར་བྱའོ༎ མེ་ལོང་གི་རྒྱུད་དང་འབྲེལ་པའི་ཕྱིར་ཞེས་བྱ་བ་ནི་གཟུགས་བརྙན་ནི་གཟུགས་ཀྱི་རྒྱུན་དུ་གྱུར་པ་མ་ཡིན་ཏེ། མེ་ལོང་གི་རྒྱུད་དང་འབྲེལ་བའི་ཕྱིར་མེ་ལོང་གི་གཟུགས་ལྟ་བུའོ༎ ལྷན་ཅིག་འབྱུང་བའི་ཕྱིར་ཞེས་བྱ་བ་ནི་གཟུགས་དང་དུས་གཞན་མཉམ་པའི་གཟུགས་ལྟ་བུར་རོ༎ དེ་ལྟར་ན་སྐྱེ་བའི་སྲིད་པ་འཆི་བའི་སྲིད་པའི་རྒྱུན་དུ་གྱུར་པ་ཇི་ལྟ་བར་གཟུགས་བརྙན་ནི་གཟུགས་ཀྱི་དེ་ལྟ་བུ་མ་ཡིན་པས་གཟུགས་བརྙན་གྱི་དཔེ་བསྒྲུབ་པ་དང་མི་ལྡན་པ་ཡིན་ནོ༎ འབྲུའི་རྒྱུན་ཕྱིས་འབྱུང་བའི་ངོ་བོའི་དཔེ་ནི་རང་གི་རྒྱུན་སྔ་མའི་རྒྱུན་ཅན་དུ་གྱུར་པ་ཡིན་པས་དེ་ལྟ་བས་ན་དཔེ་དང་མཐུན་པ་ཡིན་ནོ༎ གཟུགས་བརྙན་ནི་གཉིས་ལས་འབྱུང་ཕྱིར་ཞེས་བྱ་བ་རྒྱས་པར་འབྱུང་བ་ནི་གཉིས་ཀྱིས་འབྱུང་བ་ནི་གཉིས་ལས་འབྱུང་བའོ༎ དེའི་ཕྱིར་ཏེ་གཟུགས་དང་མེ་ལོང་ལས་ཞེས་བྱ་བའི་ཐ་ཚིག་གོ༎ གཟུགས་བརྙན་ནི་གཙོ་བོའི་རྒྱུ་མེ་ལོང་ལ་སོགས་པ་གང་ཡིན་པ་དེ་ལ་བརྟེན་ནས་འབྱུང་སྟེ། གཟུགས་བརྙན་གྱི་གཙོ་བོའི་རྒྱུ་ནི་མེ་ལོང་ལ་སོགས་པ་ཡིན་ཏེ། དེ་དག་གི་རྗེས་སུ་བྱེད་པའི་ཕྱིར་རོ༎ འདི་ལྟ་སྟེ།
གལ་ཏེ་རལ་གྲིའི་ཕྲེད་དུ་འདུག་ན་ནི་གཟུགས་བརྙན་ཡང་ཆུ་རིངས་སུ་འདུག་པར་སྣང་ལ་གལ་ ཏེ་བསྒྲེང་སྟེ་འདུག་ན་ནི་གཟུགས་བརྙན་ཡང་དེ་ཁོ་ན་ལྟར་སྣང་ན། སྐྱེ་བའི་སྲིད་པ་ཡང་དེ་ལྟར་འཆི་བའི་སྲིད་པ་དང་། མེ་ལོང་ལྟ་བུ་གཙོ་བོའི་རྒྱུ་གང་ཡང་རུང་བ་ཞིག་དང་གཉིས་ལས་འབྱུང་བ་ནི་མེད་དོ༎ གལ་ཏེ་ཕྱིའི་ཁུ་ཆུ་དང་ཁྲག་ལ་སོགས་པ་གཙོ་བོའི་རྒྱུ་ཡིན་ནོ་ཞེ་ན། སེམས་པ་མེད་པའི་ཕྱིར་དང་རྫུས་ཏེ་སྐྱེ་བ་རྣམས་ལ་ཡང་དེ་མེད་པའི་ཕྱིར་མ་ཡིན་ཏེ། དེའི་ཕྱིར་ཡང་དཔེ་འདི་ནི་མི་འདྲ་བ་ཡིན་ནོ༎ འདིས་ཅི་ཞིག་བསྟན་པར་འགྱུར་ཞེ་ན། ཁྱད་པར་དུ་བྱས་པའི་གཏན་ཚིགས་ལ་དཔེ་འདི་མཐུན་པ་མ་ཡིན་ནོ་ཞེས་བྱ་བ་ཡིན་ནོ༎ ཇི་ལྟ་ཞེ་ན། སྐྱེ་བའི་སྲིད་པའི་གཟུགས་ནི་གང་དང་བྲལ་བ་དང་། གང་དུ་སྐྱེ་བ་དེ་དག་གི་བར་མའི་རྒྱུད་ལ་ཡོད་པའི་གཟུགས་སྔོན་དུ་འགྲོ་བ་ཅན་ཡིན་ཏེ། གཉིས་ལས་འབྱུང་བ་མ་ཡིན་པ་ནི་ཉེ་བར་ལན་པ་གཟུགས་ཀྱི་རྒྱུན་གྱི་ངོ་བོའི་ངོ་བོ་ཉིད་ཅན་ཡིན་པའི་ཕྱིར་འབྲུའི་རྒྱུན་གྱིས་འབྱུང་བའི་ངོ་བོ་ལྟ་བུའོ་ཞེས་བྱ་བ་ཡིན་ནོ༎ དེ་ལྟ་ཡིན་ན་བསྒྲུབ་པ་འདི་ལ་མ་ངེས་པ་ཉིད་ཀྱང་བརྗོད་པར་མི་ནུས་ལ། ཕྱིར་བསྒྲུབ་པར་བྱ་བ་ཡང་ནུས་པ་མ་ཡིན་ནོ་ཞེས་བཤད་པ་ཡིན་ནོ༎ ལུང་གིས་ཀྱང་སྲིད་པ་བར་མ་ཡོད་པ་ཉིད་དུ་བསྒྲུབ་པའི་ཕྱིར། མགུར་ནས་གསུངས་ཕྱིར་ཡོད་ཅེས་བྱ་བ་སྨོས་ཏེ། རང་གི་མིང་ནས་བརྗོད་པའི་ཕྱིར་ཞེས་བྱ་བའི་ཐ་ཚིག་གོ༎ མདོ་འདི་དག་མི་འདོན་ཏོ་ཞེས་བྱ་བ་ནི་སྡེ་པ་གཞན་དག་གོ༎ ཅིའི་ཕྱིར་མི་འདོན་ཅེ་ན། དེ་དག་གི་ལུང་དག་ལས་མི་འབྱུང་བའི་ཕྱིར་རོ༎ སྡེ་པ་གཞན་གྱི་ལུང་ལས་གྲགས་པ་ཅི་སྟེ་ཚད་མར་མི་འཛིན་ཞེ་ན། ཡང་དག་པར་བསྡུས་པའི་བཞི་པོ་ཉམས་པས་མདོ་སྒྲོ་བཏགས་པ་ཡིན་པར་དོགས་པ་ཡིན་པའི་ཕྱིར་རོ༎ གནས་གསུམ་ཞེས་བྱ་བ་ནི་རྒྱུ་གསུམ་སྟེ། མ་རུང་བ་ནི་ནང་མེད་པའོ༎ ཟླ་མཚན་དང་ལྡན་པ་ནི་ཁྲག་དང་ལྡན་པ་སྟེ་འདི་གཉིས་ནི་གནས་དང་པོ་ཡིན་ནོ༎ ཆགས་པར་གྱུར་ཅིང་ཕྲད་པ་ཞེས་བྱ་བ་ནི་འཁྲིག་པའི་ཆོས་བྱེད་པ་སྟེ། འདི་ནི་གནས་གཉིས་པ་ཡིན་ནོ༎ དྲི་ཟ་ཡང་ཉེ་བར་གནས་པར་གྱུར་ན་ཞེས་བྱ་བ་ནི་གསུམ་པ་ཡིན་ནོ༎
ཕུང་པོ་ཞིག་པ་ཉེ་བར་གནས་པར་གྱུར་ན་ཞེས་བྱ་བ་ནི་འཆི་བའི་སྲིད་པའོ༎ ཕྱིར་མི་འོང་བ་ནི་ལྔ་ཞེས་བྱ་བ་དང་། སྐྱེས་བུ་དམ་པའི་འགྲོ་བ་བདུན་ཞེས་བྱ་བ་ནི་གང་ཟག་བསྟན་པའི་མཛོད་ཀྱི་གནས་ནས་འཆད་པར་འགྱུར་རོ༎ སྐྱེས་པ་ཞེས་བྱ་བ་ལ་སོགས་པ་ལ་ཡང་ཞེས་བྱ་བ་ནི་དེ་དག་ཀྱང་སྐྱེས་པ་ཞེས་བྱ་བའི་ལྷ་ཞིག་ཡིན་ནོ་ཞེས་བྱ་བ་དེ་ལྟ་བུ་ལ་སོགས་པར་ཐལ་བར་འགྱུར་བའོ༎ སྐྱེས་བུ་དམ་པའི་འགྲོ་བ་བདུན་ཞེས་བྱ་བ་ནི་བར་མ་དོར་ཡོངས་སུ་མྱ་ངན་ལས་འདའ་བ་དེ་དག་ཉིད་རྣམ་པ་གསུམ་དུ་ཕྱེ་ན་བདུན་དུ་འགྱུར་རོ༎ དེའི་ཕྱིར་དུས་དང་ཡུལ་གྱི་ཁྱད་པར་གྱི་བྱེ་བྲག་གིས་བར་མ་དོར་ཡོངས་སུ་མྱ་ངན་ལས་འདས་པ་གསུམ་དུ་བཤད་ཅེས་བྱ་བ་སྨོས་ཏེ། ཅི་རིགས་པར་དུས་ཀྱི་ཁྱད་པར་གྱི་བྱེ་བྲག་དང་། ཡུལ་གྱི་ཁྱད་པར་གྱི་བྱེ་བྲག་གིས་སོ༎ འདིར་མདོ་ཡང་གདོན་པར་བྱ་སྟེ། གླེང་གཞི་ནི་མཉན་ཡོད་ནའོ༎ དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ངས་ཁྱེད་ལ་སྐྱེས་བུ་དམ་པའི་འགྲོ་བ་བདུན་དང་ཉེ་བར་ལེན་པ་མེད་པར་ཡོངས་སུ་མྱ་ངན་ལས་འདའ་བ་ཡང་བསྟན་གྱི། ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་པར་བྱའོ༎ སྐྱེས་བུ་དམ་པའི་འགྲོ་བ་བདུན་གང་ཞེ་ན། འདི་ན་དགེ་སློང་འདི་ལྟར་ཞུགས་པ་ཡིན་ཏེ། བདག་འབྱུང་ཡང་ཅི་མ་རུང་སྙམ་པ་ཡང་མེད་ལ། བདག་གི་འབྱུང་ཡང་ཅི་མ་རུང་སྙམ་པ་ཡང་མེད་པ་དག་འབྱུང་བར་འགྱུར་རོ་སྙམ་པ་ཡང་མེད་བདག་གི་འབྱུང་བར་འགྱུར་རོ་སྙམ་པ་ཡང་མེད་ཅིང་། ཡོད་པ་གང་ཡིན་པ་དང་ཡང་དག་པ་གང་ཡིན་པ་དེ་སྤང་བར་བྱའོ་སྙམ་པའི་བཏང་སྙོམས་འཐོབ་བོ༎ དེ་སྲིད་པ་འདི་ལ་ཆགས་པ་མེད་ལ། དེ་ནས་ཤེས་རབ་ཀྱི་གོ་འཕང་ཞི་བ་མཆོག་ཀྱང་རྟོགས་ཤིང་འདིས་གོ་འཕང་དེ་ཡང་ལུས་ཀྱིས་མངོན་དུ་བྱས་པར་འགྱུར་རོ༎ དགེ་སློང་དེ་ལྟར་ཞུགས་པའི་འགྲོ་བ་ནི་གང་ཡིན། སྐྱེ་བ་ནི་གང་ཡིན། ཚེ་རབས་གཞན་ནི་གང་ཡིན་ཞེས་འདྲི་བར་བྱེད་པ་ཡོད་ན།
དགེ་སློང་དག་དཔེར་ན་ཞོགས་མའི་མེ་ཆུང་ངུ་མངོན་པར་འགྲུབ་བཞིན་དུ་འཆི་བར་འགྱུར་བ་དེ་བཞིན་དུ་དེའི་ང་ རྒྱལ་གྱི་ལྷག་མ་དེ་ཙམ་ཞིག་མ་སྤངས་ཤིང་ཡོངས་སུ་མ་ཤེས་པ་ལས་དེའི་ང་རྒྱལ་གྱི་ལྷག་མ་དེ་སྤངས་ཤིང་ཡོངས་སུ་ཤེས་ནས་ཀུན་དུ་སྦྱོར་བ་ཐ་མའི་ཆ་དང་མཐུན་པ་ལྔ་སྤངས་པས་བར་མ་དོར་ཡོངས་སུ་མྱ་ངན་ལས་འདའ བར་འགྱུར་ཏེ། འདི་ནི་སྐྱེས་བུ་དམ་པའི་འགྲོ་བ་དང་པོ་ཡིན་པར་བཤད་དོ༎ གཞན་ཡང་འདི་ལྟར་ཞུགས་པ་ཡིན་ཏེ། བདག་འབྱུང་ཡང་ཅི་མ་རུང་སྙམ་པ་ཡང་མེད་ཅེས་བྱ་བ་ནས་འདྲི་བར་བྱེད་པ་ཡོད་ན་ཞེས་བྱ་བའི་བར་སྔ་མ་བཞིན་ནོ༎ དཔེར་ན་ལྕགས་ཀྱི་ཐུ་ལུམ་མམ་ཐོང་ལྕགས་མེ་ཀུན་དུ་འབར་བའི་ནང་དུ་རབ་ཏུ་བསྲེགས་པ་ལྕགས་ཀྱི་ཐོ་བས་བརྡུངས་པ་རྣམས་ཀྱི་ལྕགས་ཀྱི་ཚ་ཚ་གནམ་དུ་ཡར་བཞིན་དུ་འཆི་བར་འགྱུར་བ་དེ་བཞིན་དུ་དེའི་ཞེས་བྱ་བ་ནས་ཀུན་དུ སྦྱོར་བ་ཐ་མའི་ཆ་དང་མཐུན་པ་ལྔ་སྤངས་པས་བར་མ་དོར་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་བྱ་བའི་བར་སྔ་མ་བཞིན་ཏེ། འདི་ནི་སྐྱེས་བུ་དམ་པའི་འགྲོ་བ་གཉིས་པ་ཡིན་ནོ༎ གཞན་ཡང་དགེ་སློང་འདི་ལྟར་ཞུགས་པ་ཡིན་ཏེ་ཞེས་བྱ་བ་ལ་སོགས་པ་སྔ་མ་བཞིན་ནོ༎ ལྕགས་ཀྱི་ཚ་ཚ་གནམ་དུ་ཡར་ནས་ས་ལ་མ་ལྷུང་བ་ཉིད་དུ་འཆི་བར་འགྱུར་རོ༎ དེ་བཞིན་དུ་དེའི་ཞེས་བྱ་བ་ནས་བར་མ་དོར་ཡོངས་སུ་མྱ་ངན་ལས་འདས་པར་འགྱུར་རོ་ཞེས་བྱ་བའི་བར་སྔ་མ་བཞིན་ཏེ། འདི་ནི་སྐྱེས་བུ་དམ་པའི་འགྲོ་བ་གསུམ་པ་ཡིན་ནོ༎ གཞན་ཡང་དགེ་སློང་འདི་ལྟར་ཞུགས་པ་ཡིན་ཏེ་ཞེས་བྱ་བ་ལ་སོགས་པ་སྔ་མ་བཞིན་ནོ༎ ལྕགས་ཀྱི་ཚ་ཚ་གནམ་དུ་ཡར་ནས་ས་ལ་ལྷུང་མ་ཐག་ཏུ་འཆི་བར་འགྱུར་རོ༎ དེ་བཞིན་དུ་དེའི་ཞེས་བྱ་བ་ནས་ཀུན་དུ་སྦྱོར་བ་ཐ་མའི་ཆ་དང་མཐུན་པ་ལྔ་སྤངས་པས་ཞེས་བྱ་བའི་བར་སྔ་མ་བཞིན་ནོ༎ སྐྱེས་ནས་ཡོངས་སུ་མྱ་ངན་ལས་འདའ་བར་འགྱུར་ཏེ། འདི་ནི་སྐྱེས་བུ་དམ་པའི་འགྲོ་བ་བཞི་པ་ཡིན་ནོ༎ གཞན་ཡང་དགེ་སློང་འདི་ལྟར་ཞུགས་པ་ཡིན་ཏེ་ཞེས་བྱ་བ་ལ་སོགས་པ་སྔ་མ་བཞིན་ནོ༎ ལྕགས་ཀྱི་ཚ་ཚ་གནམ་དུ་ཡར་ནས་རྩྭ་དང་ཤིང་ཉུང་ངུའི་ནང་དུ་ལྟུང་ཞིང་དེས་དེར་དུ་བ་ཡང་འཐུལ་བར་བྱེད་མེ་ལྕེ་ཡང་སྐྱེད་པར་བྱེད་ལ།
དེས་དེར་དུ་བ་ཡང་འཐུལ་བར་བྱས་མེ་ལྕེ་ཡང་བསྐྱེད་ནས་རྩྭ་དང་ཤིང་ཉུང་ངུ་དེ་ཁོ་ན་མ་ལུས་པར་བསྲེགས་ཏེ་ཉེ་བར་ལེན་པ་མེད་པར་འཆི་བར་འགྱུར་རོ༎ དེ་བཞིན་དུ་དེའི་ཞེས་བྱ་བ་ནས་ཀུན་དུ་སྦྱོར་བ་ཐ་མའི་ཆ་དང་མཐུན་པ་ལྔ་སྤངས་པས་ཞེས་བྱ་བའི་བར་སྔ་མ་བཞིན་ནོ༎ མངོན་པར་འདུ་བྱེད་པ་མེད་པར་ཡོངས་སུ་མྱ་ངན་ལས་འདའ་བར་འགྱུར་ཏེ། འདི་ནི་སྐྱེས་བུ་དམ་པའི་འགྲོ་བ་ལྔ་པ་ཡིན་ནོ༎ གཞན་ཡང་དགེ་སློང་འདི་ལྟར་ཞུགས་པ་ཡིན་ཏེ་ཞེས་བྱ་བ་ལ་སོགས་པ་སྔ་མ་བཞིན་ནོ༎ ལྕགས་ཀྱི་ཚ་ཚ་གནམ་དུ་ཡར་ནས་རྩྭ་དང་ཤིང་མང་ཞིང་ཕལ་ཆེ་བའི་ནང་དུ་ལྷུང་ཞིང་། དེས་དེར་དུ་བ་ཡང་འཐུལ་བར་བྱེད་མེ་ལྕེ་ཡང་སྐྱེད་པར་བྱེད་ལ། དེས་དེར་དུ་བ་ཡང་འཐུལ་བར་བྱས། མེ་ལྕེ་ཡང་བསྐྱེད་ནས་རྩྭ་དང་ཤིང་མང་ཞིང་ཕལ་ཆེ་བ་དེ་ཁོ་ན་མ་ལུས་པར་བསྲེགས་ཏེ་ཉེ་བར་ལེན་པ་མེད་པར་འཆི་བར་འགྱུར་རོ༎ དེ་བཞིན་དུ་དེའི་ཞེས་བྱ་བ་ནས་ཀུན་དུ་སྦྱོར་བ་ཐ་མའི་ཆ་དང་མཐུན་པ་ལྔ་སྤངས་པས་ཞེས་བྱ་བའི་བར་སྔ་མ་བཞིན་ནོ༎ མངོན་པར་འདུ་བྱེད་པ་དང་བཅས་པར་ཡོངས་སུ་མྱ་ངན་ལས་འདའ་བར་འགྱུར་ཏེ། འདི་ནི་སྐྱེས་བུ་དམ་པའི་འགྲོ་བ་དྲུག་པ་ཡིན་ནོ༎ གཞན་ཡང་དགེ་སློང་འདི་ལྟར་ཞུགས་པ་ཡིན་ཏེ་ཞེས་བྱ་བ་ལ་སོགས་པ་སྔ་མ་བཞིན་ནོ༎ ལྕགས་ཀྱི་ཚ་ཚ་གནམ་དུ་ཡར་ནས་རྩྭ་དང་ཤིང་མང་ཞིང་ཕལ་ཆེ་བའི་ནང་དུ་ལྷུང་ཞིང་དེས་དེར་དུ་བ་འཐུལ་བར་བྱེད་མེ་ལྕེ་ཡང་སྐྱེད་པར་བྱེད། དེས་དེར་དུ་བ་ཡང་འཐུལ་བར་བྱས། མེ་ལྕེ་ཡང་བསྐྱེད་ནས་རྩྭ་དང་ཤིང་མང་ཞིང་ཕལ་ཆེ་བ་དེ་ཁོ་ན་ཡང་མ་ལུས་པར་བསྲེགས་ཏེ་གྲོང་ཡང་སྲེག་པར་བྱེད། གྲོང་གི་ཕྱོགས་ཀྱང་སྲེག་པར་བྱེད། གྲོང་ཁྱེར་ཡང་སྲེག་པར་བྱེད། གྲོང་ཁྱེར་གྱི་ཕྱོགས་ཀྱང་སྲེག་པར་བྱེད། ཡུལ་ཡང་སྲེག་པར་བྱེད། ཡུལ་ཕྱོགས་ཀྱང་སྲེག་པར་བྱེད། ལྷབ་ལྷུབ་ཀྱང་སྲེག་པར་བྱེད། ནགས་ཚལ་ཡང་སྲེག་པར་བྱེད། ཚང་ཚིང་ཡང་སྲེད་པར་བྱེད་ལ། གྲོང་གི་བར་ཡང་བསྲེགས་ཤིང་ཚང་ཚིང་གི་བར་ཡང་མ་ལུས་པར་བསྲེགས་ཏེ།
ལམ་ལ་ཐུག་གམ་ཆུ་ལ་ཐུག་གམ་ས་ཕྱོགས་སྔོན་རྩྭ་ཉུང་བ་ལ་ཐུག་ ནས་ཉེ་བར་ལེན་པ་མེད་པར་འཆི་བར་འགྱུར་རོ༎ དེ་བཞིན་དུ་དེའི་ཞེས་བྱ་བ་ནས་ཀུན་དུ་སྦྱོར་བ་ཐ་མའི་ཆ་དང་མཐུན་པ་ལྔ་སྤངས་པས་ཞེས་བྱ་བའི་བར་སྔ་མ་བཞིན་ནོ༎ གོང་དུ་འཕོ་བར་འགྱུར་ཏེ། འདི་ནི་སྐྱེས་བུ་དམ་པའི་འགྲོ་བ་བདུན་པ་ཡིན་པར་བཤད་དོ༎ ཉེ་བར་ལེན་པ་མེད་པར་ཡོངས་སུ་མྱ་ངན་ལས་འདའ་བ་གང་ཞེ་ན། འདི་ནི་དགེ་སློང་འདི་ལྟ་བུར་ཞུགས་པ་ཡིན་ཏེ་ཞེས་བྱ་བ་ནས་འདྲི་བར་བྱེད་པ་ཡོད་ན་ཞེས་བྱ་བའི་བར་སྔ་མ་བཞིན་ནོ༎ དེ་ལྟར་ཞུགས་པའི་དགེ་སློང་ནི་ཤར་ཕྱོགས་སུ་འགྲོ་བར་ཡང་མི་སྨྲ་ལ། ལྷོ་ཕྱོགས་སུ་ཡང་མ་ཡིན། ནུབ་ཕྱོགས་སུ་ཡང་མ་ཡིན། བྱང་ཕྱོགས་སུ་ཡང་མ་ཡིན། འོག་ཏུ་ཡང་མ་ཡིན། སྟེང་དུ་ཡང་མ་ཡིན། ཕྱོགས་མཚམས་སུ་ཡང་མ་ཡིན། གཞན་དུ་ཡང་མ་ཡིན་གྱི་མཐོང་བའི་ཆོས་ཁོ་ན་ལ་སྲེད་པ་མེད་པར་ཡོངས་སུ་མྱ་ངན་ལས་འདས་པ་བསིལ་བར་འགྱུར་བ་ཚངས་པར་གྱུར་པ་ཡིན་ནོ་ཞེས་སྨྲའོ༎ འདི་ནི་ཉེ་བར་ལེན་པ་མེད་པར་ཡོངས་སུ་མྱ་ངན་ལས་འདས་པ་ཡིན་ཏེ། དགེ་སློང་དག་ངས་ཁྱེད་ལ་སྐྱེས་བུ་དམ་པའི་འགྲོ་བ་བདུན་དང་། ཉེ་བར་ལེན་པ་མེད་པར་ཡོངས་སུ་མྱ་ངན་ལས་འདའ་བ་ཡང་བསྟན་གྱི་ཞེས་སྨྲས་པ་གང་ཡིན་པ་དེ་ནི་བཤད་ཟིན་ཏོ༎ གཞན་དག་ན་རེ་ཞེས་བྱ་བ་རྒྱས་པར་འབྱུང་བ་ནི་ཚེའི་ཚད་དེའི་བར་རོ༎ ཚེའི་ཚད་ཀྱི་བར་དེ་ཡོངས་སུ་མ་ཟད་པ་ཞེས་བྱ་བའི་ཐ་ཚིག་གོ༎ ལྷ་དང་ཉེ་བའི་བར་དུ་ཞེས་བྱ་བ་ནི་ལྷ་རྣམས་ཀྱི་དྲུང་ནི་ལྷ་དང་ཉེ་བ་སྟེ་ལྷ་དང་ཉེ་བའི་འགྲོ་བའི་བར་དུ་ཉོན་མོངས་པ་རྣམས་སྤོང་བར་བྱེད་པ་གང་ཡིན་པ་དེ་ནི་བར་མ་དོར་ཡོངས་སུ་མྱ་ངན་ལས་འདའ་བ་ཡིན ནོ། །དེ་ཡང་ཁམས་ཀྱི་གནས་སྐབས་པ་ཡོངས་སུ་མྱ་ངན་ལས་འདའ་བ་ནི་སྐྱེས་མ་ཐག་པ་ཉོན་མོངས་པའི་ས་བོན་གྱི་གནས་སྐབས་པ་གང་ཡིན་པ་སྟེ་ཉོན་མོངས་པ་ཀུན་དུ་མི་སྤྱོད་པ་ཞེས་བྱ་བའི་ཐ་ཚིག་གོ༎ འདུ་ཤེས་ཀྱི་གནས་སྐབས་པ་ནི་ཡུལ་གྱི་འདུ་ཤེས་ཀུན་དུ་སྤྱོད་པའི་གནས་སྐབས་ན་ཡོངས་སུ་མྱ་ངན་ལས་འདས་པ་གང་ཡིན་པ་སྟེ།
འདི་ནི་ཁམས་ཀྱི་གནས་སྐབས་པ་བས་ཆེས་འཕྱི་སྟེ་མྱ་ངན་ལས་འདའ་བའོ༎ རྣམ་པར་རྟོག་པའི་གནས་སྐབས་པ་ནི་རྣམ་པར་རྟོག་པ་ཀུན་དུ་སྤྱོད་པའི་གནས་སྐབས་ན་ཡོངས་སུ་མྱ་ངན་ལས་འདའ་བ་གང་ཡིན་པ་སྟེ། འདི་ཡང་འདུ་ཤེས་ཀྱི་གནས་སྐབས་པ་བས་ཆེས་འཕྱི་སྟེ་ཡོངས་སུ་མྱ་ངན་ལས་འདའ་བའོ༎ ཇི་སྐད་བཤད་པའི་དཔེ་གསུམ་པོ་དེས་ན་བར་མ་དོར་ཡོངས་སུ་མྱ་ངན་ལས་འདའ་བ་རྣམ་པ་གསུམ་ཡིན་ནོ༎ ཡང་ན་དང་པོ་ནི་རིས་མཐུན་པ་ཡོངས་སུ་བླངས་ནས་ཞེས་བྱ་བ་ནི་སྐྱེས་མ་ཐག་ཏུ་ཞེས་བྱ་བའི་ཐ་ཚིག་སྟེ། གང་གི་དཔེར་ཞོགས་མའི་མེ་ཆུང་ངུ་ཞེས་བྱ་བ་འདི་བསྟན་པ་ཡིན་ནོ༎ གཉིས་པ་ནི་ལྷ་རྣམས་ཀྱི་འབྱོར་པ་ཉམས་སུ་མྱོང་ནས་ཡོངས་སུ་མྱ་ངན་ལས་འདའ་བའོ་ཞེས་བྱ་བ་ནི་གང་གིས་དཔེར་ན་ལྕགས་ཀྱི་ཚ་ཚ་ཞེས་བྱ་བ་འདི་བསྟན་པ་ཡིན་ནོ༎ གསུམ་པ་ནི་ཆོས་ཡང་དག་པར་འགྲོ་བའི་ནང་དུ་ཞུགས་ཤིང་ཆོས་ཀྱི་འབེལ་བའི་གཏམ་ལ་ཞུགས་ནས་ཡོངས་སུ་མྱ་ངན་ལས་འདའ་བ་སྟེ། གང་གི་དཔེར་ན་ལྕགས་ཀྱི་ཚ་ཚ་གནམ་དུ་ཡར་ནས་ས་ལ་མ་ལྷུང་བ་ཉིད་དུ་འཆི་བར་འགྱུར་བ་ཞེས་བྱ་བ་འདི་བསྟན་པ་ཡིན་ནོ༎ དེ་ལྟར་ན་སྡེ་པ་གཞན་དག་གིས་སྲིད་པ་བར་མ་མེད་པར་ཡང་ཇི་ལྟར་ན་བར་མ་དོར་ཡོངས་སུ་མྱ་ངན་ལས་འདའ་བ་ཡོད་པ་དང་། ཇི་ལྟར་ན་དེ་དཔེ་གསུམ་གྱིས་རྣམ་པ་གསུམ་ཐ་དད་པ་དེ་ལྟར་བསྒྲུབས་པ་ཡིན་ནོ༎ དེ་ལྟར་བསྒྲུབས་པ་དང་། འདི་སྐད་དུ་གལ་ཏེ་ཆོས་ཡང་དག་པར་འགྲོ་བའི་ནང་དུ་ཞུགས་ནས་ཡོངས་སུ་མྱ་ངན་ལས་འདའ་བ་གང་ཡིན་པ་དེ་བར་མ་དོར་ཡོངས་སུ་མྱ་ངན་ལས་འདའ་བ་ཡིན་པར་འདོད་ན་སྐྱེས་ནས་ཡོངས་སུ་མྱ་ངན་ལས་འདའ་བ་ཅི་འདྲ བ་ཞིག་ཡིན་པར་འགྱུར་ཞེས་རྒོལ་བར་འགྱུར་བས་དེའི་ཕྱིར། སྐྱེས་ནས་ཡོངས་སུ་མྱ་ངན་ལས་འདའ་བ་ནི་ཡང་དག་པར་འགྲོ་བ་མཆོག་དང་ལྡན་པའི་ནང་དུ་ཞུགས་ནས་ཡོངས་སུ་མྱ་ངན་ལས་འདའ་བ་ཞེས་བྱ་བ་སྨོས་ཏེ། མཆོག་དང་ལྡན་པའི་ཕྱིར་སྐྱེས་པའི་དོན་ཡིན་ནོ་སྙམ་དུ་བསམས་པ་ཡིན་ནོ༎
ཡང་དག་པར་འགྲོ་བའི་ནང་དུ་ཞུགས་ནས་ཞེས་བྱ་ བར་འདྲ་བའི་ཕྱིར་བྱེ་བྲག་འདི་རུང་བ་མ་ཡིན་ནོ་ཞེས་སྨྲ་བའི་ཀླན་ཀ་ཡོད་པར་བསམས་ནས་ཡང་ཚེ་ཕལ་ཆེར་བཅོམ་ནས་ཞེས་བྱ་བ་སྨོས་ཏེ། ཚེ་ཕལ་ཆེར་ཟད་པར་བྱས་ནས་ཡོངས་སུ་མྱ་ངན་ལས་འདའ་བའོ་ཞེས་བྱ་བའི་ཐ་ཚིག་གོ༎ དེ་དག་ཐམས་ཅད་ཀྱང་ཞེས་བྱ་བ་རྒྱས་པར་འབྱུང་བ་ནི་ཁམས་ཀྱི་གནས་སྐབས་པ་ལ་སོགས་པ་དེ་དག་ཐམས་ཅད་ཀྱང་ཞོགས་མ་ལ་སོགས་པའི་དཔེ་དག་དང་མི་འབྱོར་ཏོ༎ ཅིའི་ཕྱིར་ཞེ་ན། ཡུལ་དུ་འགྲོ་བའི་བྱེ་བྲག་མེད་པའི་ཕྱིར་ཏེ། ཡུལ་དུ་འགྲོ་བའི་ཁྱད་པར་མེད་པའི་ཕྱིར་རོ༎ འདི་དག་ལ་ནི་ཡུལ་དེ་ཉིད་དུ་ཡོངས་སུ་མྱ་ངན་ལས་འདའ་བའི་ཕྱིར་ཡུལ་དུ་འགྲོ་བའི་བྱེ་བྲག་མེད་ལ་མདོ་ལས་གསུངས་པའི་དཔེ་གསུམ་པོ་ལ་ནི་ཡུལ་དུ་འགྲོ་བའི་བྱེ་བྲག་ཡོད་པས་དེ་དག་དང་མི་འབྱོར་ཏོ༎ གཟུགས་མེད་པ་དག་ཏུ་ཡང་ཞེས་བྱ་བ་རྒྱས་པར་འབྱུང་བ་ནི། གལ་ཏེ་དེ་ལྟར་སྐྱེས་ནས་ཡོངས་སུ་མྱ་ངན་ལས་འདའ་བ་དག་ཁོ་ན་བར་མ་དོར་ཡོངས་སུ་མྱ་ངན་ལས་འདའ་བ་ཉིད་ཡིན་པར་རྣམ་པར་གཞག་པར་གྱུར་ན། གཟུགས་མེད་པ་རྣམས་སུ་ཡང་དེ་དག་དེ་བཞིན་དུ་གསུངས་པར་འགྱུར་ཏེ། དེ་ན་ཚེའི་ཚད་ཀྱི་བར་དུ་ཡོངས་སུ་མྱ་ངན་ལས་འདའ་བའི་ཕྱིར་རོ༎ དེ་ལྟར་ཡང་མ་ཡིན་ཏེ། དེའི་ཕྱིར་མདོའི་དོན་ནི་ཚེའི་ཚད་ཀྱི་བར་དུའམ་ཞེས་བྱ་བ་དེ་ལྟ་བུ་ལ་སོགས་པ་མ་ཡིན་ནོ༎ ཡང་གཟུགས་མེད་པ་དག་ཏུ་བར་མ་དོར་ཡོངས་སུ་མྱ་ངན་ལས་འདའ་བ་མ་གསུངས་པར་ཅི་མངོན་ཞེ་ན་དེའི་ཕྱིར། བསམ་གཏན་དག་གིས་བཅུ་ཚན་བཞི༎ ཞེས་བྱ་བ་རྒྱས་པར་སྨོས་ཏེ། བསམ་གཏན་བཞིས་མདོའི་དོན་རྣམས་བཅུ་ཚན་བཞི་སྟེ། བསམ་གཏན་དང་པོ་ལ་བཅུ་ཚན་གཅིག་ནས་བསམ་གཏན་བཞི་པ་ལ་བཅུ་ཚན་གཅིག་གི་བར་དུ་མཛད་ནས་སོ༎ གཟུགས་མེད་དག་གི་བདུན་ཚན་གསུམ༎ ཞེས་བྱ་བ་ནི་ནམ་མཁའ་དང་རྣམ་ཤེས་དང་ཅི་ཡང་མེད་པའི་སྐྱེ་མཆེད་དག་གིས་ནི་དེ་གསུམ་ན་སྲིད་པ་བར་མ་མེད་པའི་ཕྱིར་དང་། སྐྱེ་བའི་གནས་མེད་པས་གཉིས་མེད་པའི་ཕྱིར་བདུན་ཚན་གསུམ་སྟེ་དེ་མཛད་ནས་སོ༎
འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ན་ནི་གསུམ་པོ་དེ་དག་ཉིད་དང་། གོང་དུ་འཕོ་བ་མེད་པའི་ཕྱིར་དྲུག་ཚན་དུ་མཛད་ནས་ཚོམ་བུ་ཡང་དག་སྡེབས། སྤེལ་ཞེས་བྱ་བའི་ཐ་ཚིག་གོ༎ ཇི་ལྟ་ཞེ་ན། འདི་ན་དགེ་སློང་རྣམ་པ་གང་དག་དང་། རྟགས་གང་དག་དང་། མཚན་མ་གང་དག་གིས་འདོད་པ་དག་ལས་དབེན་པ་སྡིག་པ་མི་དགེ་བའི་ཆོས་རྣམས་ལས་དབེན་པ་རྟོག་པ་དང་བཅས་པ། དཔྱོད་པ་དང་བཅས་པ། དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་རྫོགས་པར་བྱས་ཏེ་གནས་པ་དེ་རྣམ་པ་དེ་དག་དང་རྟགས་དེ་དག་དང་མཚན་མ་དེ་དག་ཡིད་ལ་མི་བྱེད་ཀྱི། འོན་ཀྱང་དེ་གང་ཞེ་ན་དམིགས་པའི་གཟུགས་ཀྱི་རྣམ་པའམ། ཚོར་བའི་རྣམ་པའམ། འདུ་ཤེས་ཀྱི་རྣམ་པའི་ཆོས་དེ་དག་ལ་ནད་དུ་ཡིད་ལ་བྱེད་ཅིང་། འབྲས་དང་། ཟུག་རྔུ་དང་། སྡིག་པ་དང་། མི་རྟག་པ་དང་།སྡུག་བསྔལ་བ་དང་། སྟོང་པ་དང་། བདག་མེད་པར་ཡིད་ལ་བྱེད་དོ༎ དེས་ཆོས་དེ་དག་ལ་ནད་དུ་ཡིད་ལ་བྱས་ཤིང་བདག་མེད་པའི་བར་དུ་ཡིད་ལ་བྱས་ནས་ཆོས་དེ་དག་ལ་ཡིད་འབྱུང་བར་བྱེད། འཇིགས་པར་བྱེད། ཕྱིར་ཟློག་པར་བྱེད་དོ༎ དེས་ཆོས་དེ་དག་ལ་ཡིད་འབྱུང་བར་བྱས། འཇིགས་པར་བྱས། ཕྱིར་བཟློག་པར་བྱས་ནས་འདི་ལྟ་སྟེ། ཕུང་པོ་ཐམས་ཅད་ངེས་པར་སྤངས་པ་སྲེད་པ་ཟད་པ་འདོད་ཆགས་དང་བྲལ་བ་འགོག་པའི་མྱ་ངན་ལས་འདས་པ་འདི་ནི་ཞི་བའོ༎ འདི་ནི་གྱ་ནོམ་པའོ་ཞེས་བདུད་རྩིའི་གོ་འཕང་ལ་གཏོད་དོ་ཞེས་བྱ་བ་དང་། མདོ་དེ་ཉིད་བརྗོད་ནས་ཁྱད་པར་ནི་འདི་ཡིན་ཏེ། དེ་ལྟར་ཤེས་ཤིང་དེ་ལྟར་མཐོང་བ་དེ་འདོད་པའི་ཟག་པ་ལས་སེམས་རྣམ་པར་གྲོལ་ཞིང་སྲིད་པའི་ཟག་པ་དང་མ་རིག་པའི་ཟག་པ་ལས་སེམས་རྣམ་པར་གྲོལ་ལོ༎ རྣམ་པར་གྲོལ་ན་བདག་ནི་རྣམ་པར་གྲོལ་ལོ་ཞེས་བྱ་བར་ཡེ་ཤེས་མཐོང་བར་འགྱུར་ཏེ། བདག་གི་སྐྱེ་བ་ནི་ཟད། ཚངས་པར་སྤྱོད་པ་ནི་བསྟེན། བྱ་བ་ནི་བྱས་ཏེ། འདི་ལས་སྲིད་པ་གཞན་མི་ཤེས་སོ་སྙམ་མོ་ཞེས་བྱ་བ་དང་། མདོ་དེ་ཉིད་བརྗོད་ནས་རྣམ་པར་མི་འགྲོལ་གྱི།
འོན་ཀྱང་ཆོས་ལ་ འདུན་པ་དེ་ཉིད་དང་། ཆོས་ལ་ཆགས་པ་དེ་ཉིད་དང་། ཆོས་ལ་དགའ་བ་དེ་ཉིད་དང་། ཆོས་ལ་མངོན་པར་དགའ་བ་དེ་ཉིད་ཀྱིས་བར་མ་དོར་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་བྱ་བ་དང་། བར་མ་དོར་ཡོངས་སུ་མྱ་ངན་ལས་འདའ་བར་མི་འགྱུར་གྱི། འོན་ཀྱང་སྐྱེས་ནས་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་བྱ་བ་དང་། སྐྱེས་ནས་ཀྱང་ཡོངས་སུ་མྱ་ངན་ལས་འདའ་བར་མི་འགྱུར་གྱི། འོན་ཀྱང་མངོན་པར་འདུ་བྱེད་པ་མེད་པར་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་བྱ་བ་དང་།མངོན་པར་འདུ་བྱེད་པ་མེད་པར་ཡོངས་སུ་མྱ་ངན་ལས་འདའ་བར་མི་འགྱུར་གྱི། འོན་ཀྱང་མངོན་པར་འདུ་བྱེད་པ་དང་བཅས་པར་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་བྱ་བ་དང་། མངོན་པར་འདུ་བྱེད་པ་དང་བཅས་པར་ཡོངས་སུ་མྱ་ངན་ལས་འདའ་བར་མི་འགྱུར་གྱི། འོན་ཀྱང་གོང་དུ་འཕོ་བར་འགྱུར་རོ་ཞེས་བྱ་བ་དང་། གོང་དུ་འཕོ་བར་མི་འགྱུར་གྱི། འོན་ཀྱང་ཆོས་ལ་འདུན་པ་དེ་ཉིད་དང་། ཆོས་ལ་ཆགས་པ་དེ་ཉིད་དང་། ཆོས་ལ་དགའ་བ་དེ་ཉིད་དང་། ཆོས་ལ་མངོན་པར་དགའ་བ་དེ་ཉིད་ཀྱིས་ཚངས་ཆེན་པའི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། ཚངས་ཆེན་པའི་ལྷ་རྣམས་དང་སྐལ་བ་མཉམ་པར་སྐྱེ་བར་མི་འགྱུར་གྱི། འོན་ཀྱང་ཆོས་ལ་འདུན་པ་དེ་ཉིད་དང་། སྔ་མ་བཞིན་དུ་ཆོས་ལ་མངོན་པར་དགའ་བའི་བར་དེ་ཉིད་ཀྱིས་ཚངས་པའི་མདུན་ན་འདོན་པའི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། ཚངས་ཆེན་པའི་མདུན་ན་འདོན་པའི་ལྷ་རྣམས་དང་སྐལ་བ་མཉམ་པར་སྐྱེ་བར་མི་འགྱུར་གྱི། འོན་ཀྱང་ཆོས་ལ་འདུན་པ་དེ་ཉིད་ཀྱིས་ཆོས་ལ་མངོན་པར་དགའ་བའི་བར་དེ་ཉིད་ཀྱིས་ཚངས་རིས་པའི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། འདི་ན་དགེ་སློང་རྣམ་པ་གང་དག་དང་། རྟགས་གང་དག་དང་། མཚན་མ་གང་དག་གིས་རྟོག་པ་དང་དཔྱོད་པ་དང་བྲལ་ཞིང་ནང་ཡོངས་སུ་དང་སྟེ།
སེམས་ཀྱི་རྒྱུད་གཅིག་ཏུ་གྱུར་པས་རྟོག་པ་མེད་པ་དང་དཔྱོད་པ་མེད་པ་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་གཉིས་པ་རྫོགས་པར་བྱས་ཏེ་གནས་པ་དེ་རྣམ་པ་དེ་དག་དང་རྟགས་དེ་དག་དང་མཚན་མ དེ་དག་ཡིད་ལ་མི་བྱེད་ཀྱི། འོན་ཀྱང་གང་དེ་ཉིད་ན་དམིགས་པ་ཞེས་བྱ་བ་ནས། འདོད་ཆགས་དང་བྲལ་བ་འགོག་པའི་མྱ་ངན་ལས་འདས་པ་ཞེས་བྱ་བའི་བར་གྱི་གཞུང་ཐམས་ཅད་སྔ་མ་བཞིན་ནོ༎ མདོ་དེ་ཉིད་བརྗོད་ནས་དེ་ལྟར་ཤེས་ཤིང་དེ་ལྟར་མཐོང་བ་དེ། འདོད་པའི་ཟག་པ་ལས་སེམས་རྣམ་པར་གྲོལ་ཞིང་སྲིད་པའི་ཟག་པ་དང་མ་རིག་པའི་ཟག་པ་ལས་ཞེས་བྱ་བ་ནས་བྱ་བ་ནི་བྱས་ཏེ་འདི་ལས་སྲིད་པ་གཞན་མི་ཤེས་སོ་སྙམ་མོ་ཞེས་བྱ་བའི་བར་སྔ་མ་བཞིན་ནོ། ༎ །བམ་པོ་ཉི་ཤུ་བཞི་པ། མདོ་དེ་ཉིད་བརྗོད་ནས་རྣམ་པར་མི་གྲོལ་གྱི། འོན་ཀྱང་ཆོས་ལ་འདུན་པ་དེ་ཉིད་ནས་ཆོས་ལ་མངོན་པར་དགའ་བ་དེ་ཉིད་ཀྱི་བར་གྱིས་འོད་གསལ་གྱི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། འོད་གསལ་གྱི་ལྷ་རྣམས་དང་སྐལ་བ་མཉམ་པར་སྐྱེ་བར་མི་འགྱུར་གྱི། འོན་ཀྱང་ཆོས་ལ་འདུན་པ་དེ་ཉིད་ནས་ཆོས་ལ་མངོན་པར་དགའ་བ་དེ་ཉིད་ཀྱི་བར་གྱིས་ཚད་མེད་འོད་ཀྱི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། ཚད་མེད་འོད་ཀྱི་ལྷ་རྣམས་དང་སྐལ་བ་མཉམ་པར་སྐྱེ་བར་མི་འགྱུར་གྱི། འོན་ཀྱང་སྔ་མ་བཞིན་དུ་ཆོས་ལ་འདུན་པ་དེ་ཉིད་ནས་ཆོས་ལ་མངོན་པར་དགའ་བ་དེ་ཉིད་ཀྱི་བར་གྱིས་འོད་ཆུང་གི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། འདི་ན་དགེ་སློང་རྣམ་པ་གང་དག་དང་། རྟགས་གང་དག་དང་། མཚན་མ་གང་དག་གིས་དགའ་བའི་འདོད་ཆགས་དང་བྲལ་བས་བཏང་སྙོམས་ལ་གནས་ཤིང་དྲན་པ་དང་ཤེས་བཞིན་ཅན་ཡིན་ཏེ། བདེ་བ་ལུས་ཀྱིས་མྱོང་ལ་འཕགས་པ་རྣམས་ཀྱིས་གང་དེ་དྲན་པ་ལ་གནས་པ་བདེ་བ་ལ་གནས་པའོ་ཞེས་བརྗོད་པ་སྟེ།
དགའ་བ་མེད་པ་བསམ་གཏན་གསུམ་པ་རྫོགས་པར་བྱས་ཏེ་གནས་པ་དེ་རྣམ་པ་དེ་དག་དང་། རྟགས་དེ་དག་དང་། མཚན་མ་དེ་དག་ཡིད་ལ་མི་བྱེད་ཀྱི་ཞེས་བྱ་བ་ མདོ་ཐམས་ཅད་སྔ་མ་བཞིན་ནོ༎ རིས་མཐུན་པ་འབའ་ཞིག་ལ་ཁྱད་པར་ཡོད་དེ། གོང་དུ་འཕོ་བར་མི་འགྱུར་གྱི། འོན་ཀྱང་སྔ་མ་བཞིན་དུ་ཆོས་ལ་འདུན་པ་དེ་ཉིད་ནས་ཆོས་ལ་མངོན་པར་དགའ་བ་དེ་ཉིད་ཀྱི་བར་གྱིས་དགེ་རྒྱས་ཀྱི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། དགེ་རྒྱས་ཀྱི་ལྷ་རྣམས་དང་སྐལ་བ་མཉམ་པར་སྐྱེ་བར་མི་འགྱུར་གྱི། འོན་ཀྱང་སྔ་མ་བཞིན་དུ་དེ་ཉིད་ཀྱིས་ཚད་མེད་དགེ་བའི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། ཚད་མེད་དགེ་བའི་ལྷ་རྣམས་དང་སྐལ་བ་མཉམ་པར་སྐྱེ་བར་མི་འགྱུར་གྱི། འོན་ཀྱང་སྔ་མ་བཞིན་དུ་དེ་ཉིད་ཀྱིས་དགེ་ཆུང་གི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། འདི་ན་དགེ་སློང་རྣམ་པ་གང་དག་དང་། རྟགས་གང་དག་དང་། མཚན་མ་གང་དག་གིས་བདེ་བ་ཡང་སྤངས་ཏེ། སྔ་ནས་སྡུག་བསྔལ་སྤོངས་ཤིང་ཡིད་བདེ་བ་དང་ཡིད་མི་བདེ་བ་ཡང་ནུབ་པས་བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པ་བཏང་སྙོམས་དང་དྲན་པ་ཡོངས་སུ་དག་པ་བསམ་གཏན་བཞི་པ་ཡོངས་སུ་རྫོགས་པར་བྱས་ཏེ། གནས་པ་དེ་རྣམ་པ་དེ་དག་དང་། རྟགས་དེ་དག་དང་། མཚན་མ་དེ་དག་ཅེས་བྱ་བར་མདོ་ཐམས་ཅད་སྔ་མ་བཞིན་དུ་བརྗོད་པར་བྱའོ༎ ལྷའི་རིས་སུ་སྐྱེ་བ་ནི་ཁྱད་པར་དུ་བྱ་སྟེ། ཆོས་ལ་མངོན་པར་དགའ་བའི་བར་དེ་ཉིད་ཀྱིས་འབྲས་བུ་ཆེ་བའི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། སྐྱེ་བར་མི་འགྱུར་གྱི་ཞེས་བྱ་བ་སྔ་མ་བཞིན་ཏེ། བསོད་ནམས་སྐྱེས་ཀྱི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། སྐྱེ་བར་མི་འགྱུར་གྱི་ཞེས་བྱ་བ་སྔ་མ་བཞིན་ཏེ། སྤྲིན་མེད་ཀྱི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། འདི་ན་དགེ་སློང་རྣམ་པ་གང་དག་དང་། རྟགས་གང་དག་དང་། མཚན་མ་གང་དག་གིས་རྣམ་པ་ཐམས་ཅད་དུ་གཟུགས་ཀྱི་འདུ་ཤེས་རྣམས་ཡང་དག་པར་འདས་ཏེ།
ཐོགས་པའི་འདུ་ཤེས་རྣམས་ནུབ་པར་གྱུར་ཅིང་སྣ་ཚོགས་ཀྱི་འདུ་ཤེས་རྣམས་ཡིད་ལ་མི་བྱེད་པས་ནམ་མཁའ་མཐའ་ཡས་སོ་སྙམ་ནས་ནམ་མཁའ་མཐའ་ཡས་སྐྱེ་མཆེད་རྫོགས་པར་བྱས་ཏེ་གནས་པ་དེ་རྣམ་པ་དེ་དག་དང་ཞེས་བྱ་བ་སྔ་མ བཞིན་ནོ། །དེས་ན་གཟུགས་མེད་པའི་ཕྱིར་གཟུགས་ཀྱི་རྣམ་པ་ཞེས་བྱ་བ་འབའ་ཞིག་ནི་གདོན་པར་མི་བྱའོ༎ འགོག་པའི་མྱ་ངན་ལས་འདས་པ་ཞེས་བྱ་བའི་བར་མདོ་དེ་ཉིད་བརྗོད་ནས་ཁྱད་པར་ནི་འདི་ཡོད་དེ། དེ་ལྟར་ཤེས་ཤིང་ཞེས་བྱ་བ་ནས། འདི་ལས་སྲིད་པ་གཞན་མི་ཤེས་སོ་སྙམ་མོ་ཞེས་བྱ་བའི་བར་ཐམས་ཅད་སྔ་མ་བཞིན་ནོ༎ མདོ་དེ་ཉིད་བརྗོད་ནས། རྣམ་པར་མི་འགྲོལ་གྱི་འོན་ཀྱང་ཆོས་ལ་འདུན་པ་དེ་ཉིད་ནས་ཆོས་ལ་མངོན་པར་དགའ་བ་དེ་ཉིད་ཀྱི་བར་གྱིས་སྐྱེས་ནས་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་བྱ་བ་དང་། སྐྱེས་ནས་ཡོངས་སུ་མྱ་ངན་ལས་མི་འདའ་བར་འགྱུར་གྱི་འོན་ཀྱང་དེ་ཉིད་ཀྱིས་མངོན་པར་འདུ་བྱེད་པ་མེད་པར་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་བྱ་བ་ནས་མངོན་པར་འདུ་བྱེད་པ་མེད་པར་ཡོངས་སུ་མྱ་ངན་ལས་འདའ་བར མི་འགྱུར་གྱི་ཞེས་བྱ་བའི་བར་ཐམས་ཅད་བརྗོད་ནས། གོང་དུ་འཕོ་བའི་བར་དུ་མི་འགྱུར་གྱི། འོན་ཀྱང་སྔ་མ་བཞིན་དུ་ཆོས་ལ་མངོན་པར་དགའ་བའི་བར་དེ་ཉིད་ཀྱིས་ནམ་མཁའ་མཐའ་ཡས་སྐྱེ་མཆེད་དུ་ཉེ་བར་འགྲོ་བའི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་དང་། འདི་ན་དགེ་སློང་རྣམ་པ་གང་དག་དང་། རྟགས་གང་དག་དང་། མཚན་མ་གང་དག་གིས་རྣམ་པ་ཐམས་ཅད་དུ་ནམ་མཁའ་མཐའ་ཡས་སྐྱེ་མཆེད་ལས་ཡང་དག་པར་འདས་ཏེ། རྣམ་པར་ཤེས་པ་མཐའ་ཡས་སོ་སྙམ་ནས་རྣམ་ཤེས་མཐའ་ཡས་སྐྱེ་མཆེད་རྫོགས་པར་བྱས་ཏེ་གནས་པ་དེ་རྣམ་པ་དེ་དག་དང་ཞེས་བྱ་བ་མདོ་བདུན་པོ་ནམ་མཁའ་མཐའ་ཡས་སྐྱེ་མཆེད་བཞིན་དུ་བརྗོད་པར་བྱའོ༎ ཁྱད་པར་ནི་རྣམ་ཤེས་མཐའ་ཡས་སྐྱེ་མཆེད་དུ་ཉེ་བར་འགྲོ་བའི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ་ཞེས་བྱ་བ་འབའ་ཞིག་ཡོད་དོ༎
ཡང་འདི་ན་དགེ་སློང་རྣམ་པ་ གང་དག་དང་། རྟགས་གང་དག་དང་། མཚན་མ་གང་དག་གིས་རྣམ་པ་ཐམས་ཅད་དུ་རྣམ་ཤེས་མཐའ་ཡས་སྐྱེ་མཆེད་ལས་ཡང་དག་པར་འདས་ཏེ། ཅི་ཡང་མེད་དོ་སྙམ་ནས་ཅི་ཡང་མེད་པའི་སྐྱེ་མཆེད་རྫོགས་པར་བྱས་ཏེ་གནས་པ་དེ་རྣམ་པ་དེ་དག་དང་ཞེས་བྱ་བ་མདོ་བདུན་སྔ་མ་བཞིན་ནོ༎ གང་འདི་ན་དགེ་སློང་རྣམ་པ་གང་དག་དང་ཞེས་བྱ་བ་ནས་མཚན་མ་གང་དག་གིས་རྣམ་པ་ཐམས་ཅད་དུ་ཅི་ཡང་མེད་པའི་སྐྱེ་མཆེད་ལས་ཡང་དག་པར་འདས་ཏེ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་རྫོགས་པར་བྱས་ཏེ་གནས་སོ་ཞེས་བྱ་བའི་བར་གོང་དུ་འཕོ་བ་གཅིག་པུ་མ་གཏོགས་པ་མདོ་ཐམས་ཅད་སྔ་མ་བཞིན་དུ་བརྗོད་པར་བྱའོ༎ དེ་ལྟར་ན་བསམ་གཏན་བཞིས་ནི་འཆི་བ་མེད་པའི་དབྱིངས་ལ་སེམས་གཏོད་པ་དང་། སེམས་རྣམ་པར་གྲོལ་བ་དང་། བར་མ་དོ་དང་། སྐྱེས་ནས་དང་། མངོན་པར་འདུ་བྱེད་པ་མེད་པ་དང་། མངོན་པར་འདུ་བྱེད་པ་དང་བཅས་པ་དང་། ཡོངས་སུ་མྱ་ངན་ལས་འདའ་བ་དང་། གོང་དུ་འགྲོ་བ་དང་། སྐྱེ་གནས་སུ་སྐྱེ་བའི་ངོ་བོ་ཉིད་མདོའི་དོན་བཅུ་ཚན་བཞི་བཤད་པ་ཡིན་ནོ༎ གཟུགས་མེད་པ་དང་པོ་གསུམ་གྱིས་ནི་འཆི་བ་མེད་པའི་དབྱིངས་ལ་སེམས་གཏོད་པ་དང་། སེམས་རྣམ་པར་གྲོལ་བ་དང་། སྐྱེས་ནས་དང་། མངོན་པར་འདུ་བྱེད་པ་མེད་པ་དང་། མངོན་པར་འདུ་བྱེད་པ་དང་བཅས་པར་ཡོངས་སུ་མྱ་ངན་ལས་འདའ་བ་དང་། གོང་དུ་འགྲོ་བ་དང་། སྐྱེ་གནས་སུ་སྐྱེ་བ་ཉིད་མདོའི་དོན་བདུན་ཚན་གསུམ་མོ༎ འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱིས་ནི་གོང་དུ་འགྲོ་བ་མ་གཏོགས་པ་དྲུག་ཚན་བཤད་དོ༎ དེའི་ཕྱིར་བར་མ་དོར་ཡོངས་སུ་མྱ་ངན་ལས་འདའ་བ་གང་ཡིན་པ་དེའི་ཚེ་ཚད་ཀྱི་བར་དུ་ཡོངས་སུ་མྱ་ངན་ལས་འདའ་བ་ཡིན་ནོ་ཞེས་བརྗོད་པར་བྱ་རུང་བ་མ་ཡིན་ཏེ། སྒྲ་མི་སྙན་མ་གཏོགས་པར་འཆི༎ ཞེས་འབྱུང་བའི་ཕྱིར་གཟུགས་མེད་པ་དག་ན་ཡང་བར་མ་དོར་འཆི་བ་སྲིད་དོ༎ དེ་ལྟ་བས་ན་ལུང་ལས་ཀྱང་སྲིད་པ་བར་མ་གྲུབ་སྟེ།
ཀྱང་ཞེས་བྱ་བའི་སྒྲས་ནི་རིགས་པ་འབའ་ཞིག་ཏུ་མ་ཟད་ཀྱི་ཞེས་བྱ་བ་ཡིན་ནོ༎ བདུད་སུན་འབྱིན་བྱེད་ཅེས་བྱ་བ་ནི་དེ་བཞིན་གཤེགས་པ་འོད་སྲུངས་ཀྱི་ཉན་ཐོས་མཁས་མགུ་ཞེས་བྱ་བ་ལ། དེའི་ཚེ་བདུད་སུན་འབྱིན་བྱེད་ཅེས་བྱ་བ་ཞིག་གི་སླད་དུ་ཁུ་ཚུར་གྱིས་བསྣུན་པ་ལས་དེས་མ་རངས་པའི་སྐད་བྱུང་བ་དང་སྐད་ཅིག་དེ་ཉིད་ལ་རང་གི་ལུས་ཀྱིས་སེམས་ཅན་དམྱལ་བ་ཆེན་པོ་མནར་མེད་པར་ལྷུང་ངོ་ཞེས་བྱ་བ་ཡིན ཏེ། རང་གི་ལུས་ཁོ་ནས་ཞེས་འབྱུང་བའི་ཕྱིར་སྲིད་པ་བར་མ་མེད་དོ་སྙམ་དུ་བསམས་པ་ཡིན་ནོ༎ དེ་གསོན་པོ་ཁོ་ནར་དམྱལ་བའི་མེ་དག་གིས་ཞེས་བྱ་བ་ལ་དགོངས་པ་ནི་བདུད་དེ་གསོན་པོ་ཁོ་ནར་དམྱལ་བ་ལས་བྱུང་བའི་མེ་དག་གིས་བསྐོར་ནས་རང་གི་ལུས་ཀྱི་གནས་སྐབས་ལ་སྡུག་བསྔལ་སྐྱེས་པའི་ཕྱིར་རང་གི་ལུས་ཁོ་ནས་ལྷུང ངོ་ཞེས་བཤད་ཀྱི་ཤི་ནས་སྲིད་པ་བར་མའི་གནས་སྐབས་དང་དམྱལ་བར་སྐྱེ་བའི་སྲིད་པའི་གནས་སུ་སོང་བར་མ་གྱུར་པ་ནི་མ་ཡིན་ནོ་སྙམ་པ་ཡིན་ནོ༎ ལས་ཤིན་ཏུ་དྲག་པོ་ཡོངས་སུ་རྫོགས་པ་རྣམས་ཞེས་བྱ་བ་ནི་ཞིང་དང་བསམ་པའི་ཁྱད་པར་དང་ལྡན་པའི་ཕྱིར་ཤིན་ཏུ་དྲག་པོ་རྣམས་སོ༎ བསགས་པའི་ཕྱིར་ཡོངས་སུ་རྫོགས་པ་རྣམས་སོ༎ དེ་མ་ཐག་ཏུ་དམྱལ་བ་དག་ཏུ་སྐྱེའོ་ཞེས་བྱ་བ་ནི་དེ་མ་ཐག་ཅེས་འབྱུང་བའི་ཕྱིར་སྲིད་པ་བར་མ་མེད་དོ་སྙམ་དུ་བསམས་པ་ཡིན་ནོ༎ འགྲོ་བ་གཞན་དུ་མི་འགྲོ་བར་ཞེས་བྱ་བ་ལ་དགོངས་པ་ནི་བཀའ་འདི་སྐྱེ་བ་གཞན་དག་དགག་པ་ལྷུར་མཛད་པ་ཡིན་གྱི། སྲིད་པ་བར་མ་དགག་པ་ལྷུར་མཛད་པ་ནི་མ་ཡིན་ནོ་སྙམ་པ་ཡིན་ནོ༎ ལྔ་ཁོ་ན་ཞེས་བྱ་བ་ནི་གལ་ཏེ་སྒྲ་ཇི་བཞིན་དུ་བརྟགས་ན་ལྔ་ཞེས་འབྱུང་བས་མཚམས་མེད་པ་ལྔ་ཁོ་ན་བྱས་པར་འགྱུར་གྱི། གཅིག་གམ་གཉིས་ཀྱིས་ནི་དམྱལ་བར་འགྲོ་བར་མི་འགྱུར་རོ་ཞེས་བྱ་བ་ནི་འདིར་ཡང་འགྱུར་ལ།
གང་དག་བྱས་ཤིང་བརྩམས་ནས་སེམས་ཅན་དམྱལ་བ་དག་ཏུ་སྐྱེ་བར་འགྱུར་རོ་ཞེས་འབྱུང་བའི་ཕྱིར་བྱས་མ་ཐག་ཏུ་སྟེ་མཚམས་མེད་པ་བྱས་མ་ཐག་ཏུ་སེམས་ཅན་དམྱལ་བ་དག་ཏུ་སྐྱེ་བར་འགྱུར་གྱི་དུས་གཞན་གྱི་བར་དུ་ གསོན་པོར་འདུག་ནས་ཀྱང་མ་ཡིན་ནོ་ཞེས་བྱ་བར་ཡང་འགྱུར་རོ༎ སྲིད་པ་བར་མར་སྐྱེ་བ་ཉིད་ཡིན་པར་གོ་སུ་ཞིག་མི་འདོད་ཅེས་བྱ་བ་ནི་གནས་སྐབས་ཐ་དད་པར་འབྱུང་བའི་ཕྱིར་ཏེ། སྐྱེ་བ་ནི་སྐྱེ་བ་ལ་མངོན་དུ་ཕྱོགས་པ་ཡིན་ནོ་སྙམ་དུ་བསམས་པ་ཡིན་ནོ༎ སྐྱེས་པ་ཡིན་ནོ་ཞེས་ནི་མི་སྨྲའོ་ཞེས་བྱ་བ་ནི་སྐྱེ་བར་འགྱུར་རོ་ཞེས་བྱ་བའི་ཚིག་འདི་སྐྱེས་པའི་དོན་ཡིན་ནོ་ཞེས་མི་སྨྲ་སྟེ། དེ་ལྟ་བས་ན་འདི་ནི་ཉེས་པ་མེད་དོ༎ བྲམ་ཟེ་ན་ཚོད་ཁྱེར་ཟིན་རྒ་བ་དང་། །ཞེས་བྱ་བ་རྒྱས་པར་འབྱུང་བ་ནི་གང་གིས་ན་ཚོད་འཆི་བདག་གི་དྲུང་དུ་ཁྱེར་བ་དེ་ནི་ན་ཚོད་ཁྱེར་ཟིན་པའོ༎ བྲམ་ཟེ་ཞེས་བྱ་བ་ནི་བོད་པ་ཡིན་ཏེ། བྲམ་ཟེ་རྒན་པོ་འགའ་ཞིག་ལ་བོས་པའོ༎ འདིར་ཁུངས་ནི ། བར་ན་ཁྱོད་ཀྱི་གནས་ཀྱང་ཡོད་མིན་ཞིང་༎ ཞེས་བྱ་བ་འདི་ཡིན་ཏེ། བར་ན་ཁྱོད་ཀྱི་གནས་མེད་ཅེས་བྱ་བ་ནི་སྲིད་པ་བར་མ་མེད་པ་ཡིན་ནོ་སྙམ་དུ་བསམས་པ་ཡིན་ནོ༎ ཁྱོད་ལ་ལམ་རྒྱགས་ཏེ་ལམ་གྱི་རྒྱགས་ཀྱང་ནི་ཡོད་མ་ཡིན་ཞེས་བྱ་བ་ནི་ཁྱོད་ལ་འཇིག་རྟེན་ཕ་རོལ་གྱི་དགེ་བའི་ཚོགས་མེད་དོ་སྙམ་དུ་དགོངས་པ་ཡིན་ནོ༎ མི་དག་གི་ནང་ན་གནས་སུ་མེད་དོ་ཞེས་བྱ་བ་ལ་དགོངས་པ་ནི་ཁྱོད་དེའུ་རེ་འཆི་སྟེ། ཇི་ལྟར་འདི་ན་ཁ་ཅིག་གནས་པ་ལྟར་མི་དག་གི་ནང་ན་གནས་སུ་མེད་དོ་སྙམ་པ་ཡིན་ནོ༎ འགྲོ་བ་ལ་བགེགས་བྱེད་པ་མེད་པའི་ཕྱིར་ཞེས་བྱ་བ་ནི་འགྲོ་བ་དང་མི་འབྲལ་བའི་ཕྱིར་རོ༎ ཁྱོད་ཀྱིས་ཇི་སྐད་དུ་སྲིད་པ་བར་མ་ཡོད་དོ་ཞེས་བརྗོད་པ་འདི་ནི་དགོངས་པ་ཡིན་གྱི་ཁོ་བོས་ཇི་སྐད་དུ་སྲིད་པ་བར་མ་མེད་དོ་ཞེས་བརྗོད་པ་འདི་ནི་དགོངས་པ་མ་ཡིན་ནོ་ཞེས་བྱ་བ་འདི་གལ་ཏེ་གཏན་ཚིགས་གང་གིས ན་འདིར་འགྱུར། བརྟག་པ་འདི་ནི་ཁྱོད་ལ་འང་མཚུངས་ཏེ་ཞེས་བྱ་བ་ནི་དྲི་བ་འདི་ནི་ཁྱོད་ལ་ཡང་མཚུངས་སོ་ཞེས་བྱ་བའི་ཐ་ཚིག་གོ༎ མདོ་མི་འགལ་བའི་ཕྱིར་ཞེས་བྱ་བ་ནི་བདུད་སུན་འབྱིན་བྱེད་ཀྱི་མདོ་ལ་སོགས་པ་མི་འགལ་བའི་ཕྱིར་མདོ་འདི་ནི་སྲིད་པ་བར་མ་མེད་པའི་ཁུངས་མ་ཡིན་ནོ༎
ཁུངས་ཞེས་བྱ་བ་ནི་ཤེས་པར་བྱེད་པར་གཞན་དུ་ཤེས་པར་མི་བྱེད་པ་ཡིན་ནོ་ཞེས་བྱ་བ་ནི་ཤེས་པར་བྱེད་པ་གང་ལ་གཞན་དུ་ཤེས་པར་བྱེད་པ་མེད་པ་དེ་ནི་ཤེས་པར་བྱེད་པ་གཞན་དུ་ཤེས་པར་མི་བྱེད་པ་ཡིན ཏེ། འདི་སྐད་དུ་དོན་གང་ཞིག་བསྟན་པའི་ཕྱིར་ཁུངས་མདོ་འམ་ཚིགས་སུ་བཅད་པ་བརྗོད་པ་གང་ཡིན་པ་གལ་ཏེ་དོན་དེ་ཁོ་ན་སྟོན་གྱི་དེ་དང་འགལ་བ་དོན་གཞན་མ་ཡིན་ན་དེ་ཤེས་པར་བྱེད་པ་གཞན་དུ་ཤེས་པར་མི་བྱེད་པའི་ཁུངས ཡིན་ནོ་ཞེས་བཤད་པ་ཡིན་ནོ༎ སྔོན་དུས་སྲིད་འབྱུང་ཤ་ཚུགས་ཅན ༎ ཞེས་བྱ་བ་ལ། འབྱུང་ཞེས་བྱ་བ་ནི་འབྱུང་བར་འགྱུར་བའོ༎ འདི་ལ་སྔོན་གྱི་དུས་ན་སྲིད་པའི་ཤ་ཚུགས་ལྟ་བུ་ཡོད་པས་ན། སྔོན་དུས་སྲིད་འབྱུང་ཤ་ཚུགས་ཅན་ནོ༎ ཅིའི་ཕྱིར་ཞེ་ན། འཕེན་པ་གཅིག་པའི་ཕྱིར་ཏེ་འདི་ལྟར་འགྲོ་བ་འབྱུང་བར་འགྱུར་བ་དང་། དེར་ཕྱིན་པར་བྱེད་པ་སྲིད་པ་བར་མ་ནི་ལས་གཅིག་པོ་དེ་ཁོ་ནས་འཕེན་པར་བྱེད་དོ༎ ཁྱི་མོ་ལ་སོགས་པའི་ཞེས་བྱ་བ་ནི་ཁྱི་མོ་དང་། ཕག་མོ་ལ་སོགས་པའོ༎ འགྲོ་བ་ལྔ་པའི་ཞེས་བྱ་བ་ནི་འགྲོ་བ་ལྔར་འགྲོ་བ་ཞེས་བྱ་བའི་ཐ་ཚིག་གོ༎ གལ་ཏེ་མངལ་ན་འདུག་པ་ལས་ཤི་བར་གྱུར་ན། དེའི་དམྱལ་བའི་སྲིད་པ་བར་མས་མའི་མངལ་ཚིག་པར་འགྱུར་ཞེས་བྱ་བ་ནི་དམྱལ་བ་པ་ནི་འབར་བ་ཡིན་ལ་སྲིད་པ་བར་མ་འང་དེ་དང་འདྲ་བས་སོ༎ སྲིད་པ་སྔ་མ་ལའང་ཞེས་བྱ་བ་རྒྱས་པར་འབྱུང་བ་ནི་དམྱལ་བ་པ་དུས་སྔ་མའི་སྲིད་པའི་གནས་སྐབས་པ་རྣམས་ཀྱང་མེ་མ་མུར་ལ་སོགས་པ་ལྷག་པ་དག་ན་འཕྱན་པ་ན། རྟག་ཏུ་འབར་བ་མ་ཡིན་ན་སྲིད་པ་བར་མ་རྣམས་ལྟ་སྨོས་ཀྱང་ཅི་དགོས། ཡང་ན་འབར་དུ་ཆུག་ན་ཡང་ཞེས་བྱ་བ་ནི་དམྱལ་བ་པའི་སྲིད་པ་བར་མའོ༎ མངལ་ན་ཕན་ཚུན་མ་རེག་པའི་ཕྱིར་ཞེས་བྱ་བ་ནི་སྲིད་པ་བར་མ་པ་རྣམས་ནི་ལུས་ཤིན་ཏུ་དང་བས་ཕན་ཚུན་མི་རེག་པའི་ཕྱིར་དང་། ལས་ལ་རག་ལུས་པའི་ཕྱིར་མི་ཚིག་སྟེ། མི་ཚིག་པ་ནི་དེ་དག་གི་ལས་ལ་རག་ལས་པའི་ཕྱིར་རོ༎ དེ་ཉིད་ཀྱི་ཕྱིར་ཁྱི་མོ་ལ་སོགས་པའི་མངལ་མི་ཚིག་གོ༎
གླིང་བཞི་པ་བྱེ་བ་ཕྲག་བརྒྱ་སྣང་བར་མཛད་དོ་ཞེས་བྱ་བ་ནི་གང་གི་ཕྱིར་བྱང་ཆུབ་ སེམས་དཔའི་སྲིད་པ་བར་མ་གཞོན་ནུ་ཐོར་བུ་ལྟ་བུ་མཚན་དང་དཔེ་བྱད་དང་བཅས་པ་ཡིན་པ་དེའི་ཕྱིར་སྲིད་པ་བར་མ་ན་བཞུགས་པ་ཡུམ་གྱི་ལྷུམས་སུ་འཇུག་པར་བཞེད་པ་དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རང་གི སངས་རྒྱས་ཀྱི་ཞིང་ཡིན་པའི་ཕྱིར་སྣང་བར་མཛད་དོ༎ གླང་པོ་ཆེའི་ཕྲུ་གུ་དཀར་པོ་ཞེས་བྱ་བ་ནི་གལ་ཏེ་སྲིད་པ་བར་མ་དུས་སྔ་མའི་སྲིད་པ་འབྱུང་བར་འགྱུར་བའི་ཤ་ཚུགས་ཅན་ཡིན་ནོ༎ ཅིའི་ཕྱིར་བྱང་ཆུབ་སེམས་དཔའི་ཡུམ་གྱིས་དེ་ལྟར་གླང་པོ་ཆེའི་ཕྲུ་གུའི་གཟུགས་སུ་གཟིགས་ཤེ་ན། བྱང་ཆུབ་སེམས་དཔའ་ནི་དུད་འགྲོའི་སྐྱེ་གནས་བཟློག་ནས་ཡུན་རིང་པོ་ལོན་པའི་ཕྱིར་དེ་ནི་མཚན་མ་ཙམ་དུ་ཟད་དེ། བསྐལ་པ་བརྒྱ་ལུས་པ་གང་ཚུན་ཅད་མཚན་གྱི་རྣམ་པར་སྨིན་པ་ཅན་གྱི་ལས་དག་མཛད་པར་རྩོམ་པ་དེ་ཚུན་ཅད་དེའི་ངན་འགྲོ་ཐམས་ཅད་ལོག་པ་ཡིན་ནོ༎ དཔེར་ན་རྒྱལ་པོ་ཀྲྀ་ཀཱིས་རྨི་ལམ་བཅུ་མཐོང་བ་ལྟ་བུའོ་ཞེས་བྱ་བ་ནི་འབྱུང་བར་འགྱུར་བའི་དོན་གྱི་མཚན་མ་ཙམ་དུ་ཟད་པའོ༎ རྨི་ལམ་བཅུ་ནི་འདུལ་བ་ལས་འབྱུང་སྟེ། གླང་པོ་ཆེ་སྐར་ཁུང་ནས་འབྱུང་བ་མཇུག་མ་ལ་ཐོགས་པ་དང་། སྐོམ་པ་མེད་པ་ལ་ཁྲོན་པ་ཕྱི་བཞིན་བསྙེགས་པ་དང་། མུ་ཏིག་བྲེ་གང་། ཕྱེ་བྲེ་གང་དང་བརྗེ་བ་དང་། ཙན་དན་ཤིང་གི་རིན་ཐང་དུ་འཚང་པ་དང་། ཀུན་དགའི་ར་བ་མེ་ཏོག་དང་། འབྲས་བུ་ཕུན་སུམ་ཚོགས་པ་དག་མེ་ཏོག་དང་འབྲས་བུ་ཐམས་ཅད་རྐུན་པོ་རྣམས་ཀྱིས་བརྐུས་པ་དང་། གླང་པོ་ཆེའི་ཕྲུ་གུ་དག་གིས་སྤོས་ཀྱི་གླང་པོ་ཆེ་སྐྲག་པ་དང་། སྤྲེའུ་མི་གཙང་བས་སྦགས་པ་གཞན་དག་ལ་བསྒོ་བར་བྱེད་པ་དང་། སྤྲེའུ་དབང་བསྐུར་བར་བྱེད་པ་དང་། རས་ཡུག་གཅིག་སྐྱེ་བོ་བཅོ་བརྒྱད་ཀྱིས་དྲངས་པ་དང་། སྐྱེ་བོའི་ཚོགས་ཕལ་པོ་ཆེའི་ལྷན་ཅིག་འཐབ་པ་དང་། འཐབ་མོ་དང་རྩོད་པ་དང་། འགྱེད་པས་ཕན་ཚུན་གནོད་པར་གྱུར་པ་ཞེས་བྱ་བ་རྨི་ལམ་བཅུ་རྨིས་ནས།
དེས་བཅོམ་ལྡན་འདས་དེ་བཞིན་གཤེགས་པ་འོད་སྲུངས་ལ་གསོལ་པ་དང་།བཅོམ་ལྡན་འདས་ཀྱིས་ཀྱང་མ་འོངས་པའི་དུས། དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བ་ཞིག་འབྱུང་བར་འགྱུར་ཏེ། དེའི་ཉན་ཐོས་རྣམས་ཉེ་དུ་ཕལ་མོ་ཆེ་སྤངས་ནས་རབ་ཏུ་བྱུང་བ་གླང་པོ་ཆེ་སྐར་ཁུང་ནས་འབྱུང་བ་མཇུག་མ་ལ་ཐོགས་པ་ལྟ་བུར་གཙུག་ལག་ཁང་དག་ལ་ཁྱིམ་གྱི་འདུ་ཤེས་སྐྱེད་ནས་ཆགས་པར་བྱེད་པར་འགྱུར་རོ༎ ཁྲོན་པའི་རྨི་ལམ་གྱིས་ནི་དེའི་ཉན་ཐོས་དག་ཁོ་ན་བྲམ་ཟེ་དང་ཁྱིམ་པ་རྣམས་ལ་ཆེད་དུ་ཆོས་འཆད་དང་དེ་དག་ཉན་པར་འདོད་པ་ཉིད་ཡང་དག་པར་གནས་པར་མི་འགྱུར་རོ་ཞེས་བྱ་བ་དེ་སྟོན་ཏོ༎ ཕྱེ་དང་མུ་ཏིག་བྲེ་གང་གི་རྨི་ལམ་གྱིས་ནི་དེའི་ཉན་ཐོས་དག་ཁོ་ན་ཕྱེ་བསླང་བའི་ཕྱིར་ཡང་དབང་པོ་དང་སྟོབས་དང་བྱང་ཆུབ་ཀྱི་ཡན་ལག་ལ་སོགས་པ་ཆོས་རིན་པོ་ཆེ་རྣམས་སྟོན་པར་གྱུར་པ་ཡིན་ནོ༎ ཙན་དན་གྱི་རྨི་ལམ་གྱིས་ནི་དེའི་ཉན་ཐོས་དག་ཁོ་ན་ལུས་དང་ཚུལ་ཁྲིམས་དང་ཤེས་རབ་མ་བསྒོམས་པས་མུ་སྟེགས་ཀྱི་གཞུང་ལུགས་དག་བཟུང་ནས། སངས་རྒྱས་ཀྱི་བཀའ་དང་སྙོམས་པར་བྱེད་པར་འགྱུར་རོ་ཞེས་བྱ་བར་སྟོན་ཏོ༎ ཀུན་དགའི་ར་བའི་རྨི་ལམ་གྱིས་ནི་དེའི་ཉན་ཐོས་དག་ཁོ་ན་དཔག་བཙལ་ནས་དགེ་འདུན་གྱི་མེ་ཏོག་གམ། འབྲས་བུ་འབྱུང་བར་འགྱུར་བ་གང་ཡིན་པ་དེ་བཙོངས་ཤིང་བཙོངས་ནས་འཚོ་བར་བྱེད་ལ་དེས་ཀྱང་ཁྱིམ་པ་གསོ་བར་བྱེད་པར་འགྱུར་རོ་ཞེས་བྱ་བ་དེ་སྟོན་ཏོ༎ གླང་པོ་ཆེའི་ཕྲུ་གུའི་རྨི་ལམ་གྱིས་ནི་དེའི་ཉན་ཐོས་དག་ཁོ་ན་ཚུལ་ཁྲིམས་འཆལ་ཅིང་སྡིག་པའི་ཆོས་ཅན་འབྱུང་བར་འགྱུར་ལ། དེ་དག་གིས་དགེ་སློང་གནས་བརྟན་ཚུལ་ཁྲིམས་དང་ལྡན་པ་དགེ་བའི་ཆོས་ཅན་གང་དག་ཡིན་པ་དེ་དག་གནས་ནས་སྐྲོད་པར་འགྱུར་རོ་ཞེས་བྱ་བ་དེ་སྟོན་ཏོ༎ སྤྲེའུ་མི་གཙང་བས་སྦགས་པའི་རྨི་ལམ་གྱིས་ནི་དེའི་ཚེ་ཉན་ཐོས་དག་ཁོ་ན་ཚུལ་ཁྲིམས་འཆལ་ཞིང་སྡིག་པའི་ཆོས་ཅན་ཡིན་ལ་དགེ་སློང་དགེ་བ་གང་དག་ཡིན་པ་དེ་དག་ལ་ཡང་དག་པ་མ་ཡིན་པའི་ཉེས་པས་གླེང་བར་བྱེད་དོ་ཞེས བྱ་བ་དེ་སྟོན་ཏོ༎
སྤྲེའུ་དབང་བསྐུར་བའི་རྨི་ལམ་གྱིས་ནི་དེའི་ཉན་ཐོས་དག་ཁོ་ན་གཙུག་ལག་ཁང་དག་ཏུ་བདག་ཉིད་ཀྱི་ཡིན་པར་དབང་སྐུར་ བར་བྱེད་པར་འགྱུར་ཞིང་། འཇིག་རྟེན་ན་ཡང་མ་ནིང་ཡང་རྒྱལ་སྲིད་འཛིན་པར་འགྱུར་རོ་ཞེས་བྱ་བ་དེ་སྟོན་ཏོ༎ རས་ཡུག་གི་རྨི་ལམ་གྱིས་ནི་དེའི་བསྟན་པ་ཁོ་ན་རྣམ་པ་བཅོ་བརྒྱད་དུ་གྱེས་པར་འགྱུར་ལ། རྣམ་པར་གྲོལ་བའི་རས་ཡུག་ནི་ཉམས་པར་མི་འགྱུར་རོ་ཞེས་བྱ་བ་དེ་སྟོན་ཏོ༎ ཐབ་མོའི་རྨི་ལམ་གྱིས་ནི་དེའི་ཉན་ཐོས་དག་ཁོ་ན་སྡེར་འཆས་ནས་ཕན་ཚུན་རྩོད་པར་འགྱུར་རོ་ ཞེས་བྱ་བ་སྟེ་དེ་སྟོན་ཏོ་ཞེས་ ལུང་བསྟན་ཏོ་ཞེས་གྲག་གོ༎ བསྡུས་པའི་ཚིགས་སུ་བཅད་པ་ནི། གླང་ཆེན་ཁྲོན་པ་ཕྱེ་དང་ཙན་དན་གླང་ཆེན་བེའུ༎ དེ་བཞིན་ཀུན་དགའ་ར་བ་དང་ནི་སྤྲེའུ་དབང་བསྐུར༎ མི་གཙང་སྤྲེའུ་དང་རས་ཡུག་ཐབ་མོ་ཞེས་བྱ་བ ། །རྨི་ལམ་བཅུ་ནི་རྒྱལ་པོ་ཀྲྀ་ཀཱིས་མཐོང་བ་ཡིན༎ ངོ་ཚ་ཤེས་པའི་ཤས་ཆེ་བའི་ཕྱིར་ཞེས་བྱ་བ་ནི་ངོ་ཚ་ཤེས་པ་ལྷག་པའི་ཕྱིར་རོ༎ སྐྱེ་བའི་སྲིད་པ་ནི་ཉིང་མཚམས་སྦྱོར་བའི་སྐད་ཅིག་མ་ཁོ་ན་ཡིན་ནོ༎ དེ་ཕན་ཆད་ཉིང་མཚམས་སྦྱོར་བའི་སྐད་ཅིག་མ་ལས་གཞན་པའི་སྲིད་པ་ནི་དུས་སྔ་མའི་སྲིད་པ་ཡིན་ནོ༎ གལ་ཏེ་སེམས་ཅན་གཟུགས་ཅན་དག་གི་ནང་དུ་སྐྱེས་ན་ཞེས་བྱ་བ་ནི་གཟུགས་མེད་པའི་ཁམས་ན་སྲིད་པ་བར་མ་མེད་པའི་ཕྱིར་ཁྱད་པར་འདི་སྨོས་པ་ཡིན་ནོ༎ རིགས་མཐུན་པ་དག་གིས་ཞེས་བྱ་བ་ནི་དམྱལ་བའི་སྲིད་པ་བར་མ་ནི་དམྱལ་བའི་སྲིད་པ་བར་མ་དག་ཁོ་ནས་མཐོང་ལ། དེ་བཞིན་དུ་ལྷའི་སྲིད་པ་བར་མའི་བར་དུ་ཡང་ལྷའི་སྲིད་པ་བར་མ་དག་ཁོ་ནས་མཐོང་ངོ་ཞེས་བྱ་བ་ཡིན་ནོ༎ ལྷའི་མིག་ཤིན་ཏུ་རྣམ་པར་དག་པས་ཞེས་བྱ་བ་ནི་ལྷའི་མིག་གི་སྐྱོན་བཅུ་གཅིག་དང་བྲལ་བའོ༎ སྐྱོན་དེ་དག་ཀྱང་ཐེ་ཚོམ་དང་། ཡིད་ལ་མི་བྱེད་པ་དང་། ལུས་ཀྱི་གནས་ངན་ལེན་དང་། རྨུགས་པ་དང་། གཉིད་དང་། རྒོད་པ་དང་། བརྩོན་འགྲུས་བརྩམས་དྲགས་པ་དང་། སེམས་ཡ་ཡ་པོ་དང་། བག་ཚ་བ་དང་། འདུ་ཤེས་སྣ་ཚོགས་དང་། སྨྲ་བ་མངས་པ་དང་། ཧ་ཅང་བསྒོམས་དྲགས་པ་ཉིད་དང་། མདོ་ལས་ཇི་སྐད་འབྱུང་བ་བཞིན་ནོ༎
མངོན་པར་ཤེས་པ་ལས་བྱུང་བ་ཞེས་བྱ་བ་ནི་མངོན་པར་ཤེས་པའི་ངོ་བོ་ཉིད་དེ་བསྒོམས་པ་ལས་བྱུང་བ་ཞེས་བྱ་བའི་ཐ་ཚིག་གོ༎ ལྷ་ལ་སོགས་པའི་སྐྱེ་གནས་ཐོབ་པ་ཡང་ལྷའི་ཡིན་པར་ནི་འདོད་མོད་ཀྱི་ཤིན་ཏུ་རྣམ་པར་དག་པ་ནི་མ་ཡིན་ནོ༎ ལྷའི་སྲིད་པ་བར་མ་པས་ནི་ཞེས་བྱ་བ་རྒྱས་པར་འབྱུང་བ་ནི་གཞན་དག་ན་རེ་སྲིད་པ་བར་མ་ནི་རིས་མཐུན་པ་དག་ཁོ་ནས་མཐོང་བ་མ་ཡིན་ནོ༎ འོ་ན་ཅི་ཞེ་ན། ལྷའི་སྲིད་པ་བར་མ་པས་ནི་ལྷའི་སྲིད་པ་བར་མ་དོ་ལ་སོགས་པ་ཐམས་ཅད་མཐོང་ངོ་༎ མི་དང་། ཡི་དགས་དང་། དུད་འགྲོ་དང་། དམྱལ་བའི་སྲིད་པ་བར་མ་རྣམས་མཐོང་ངོ་༎ གོང་མ་གོང་མ་མ་གཏོགས་པའོ་ཞེས་ཟེར་རོ༎ ཇི་ལྟ་ཞེ་ན། མིའི་སྲིད་པ་བར་མ་པས་ནི་གོང་མའི་ལྷའི་སྲིད་པ་བར་མ་མ་གཏོགས་པ་མི་དང་། ཡི་དགས་དང་། དུད་འགྲོ་དང་། དམྱལ་བའི་སྲིད་པ་བར་མ་པ་རྣམས་མཐོང་ངོ་༎ ཡི་དགས་ཀྱི་སྲིད་པ་བར་མ་པས་ནི་གོང་མ་ལྷ་དང་། མིའི་སྲིད་པ་བར་མ་པ་དག་མ་གཏོགས་པ་ཡི་དགས་དང་། དུད་འགྲོ་དང་། དམྱལ་བའི་སྲིད་པ་བར་མ་པ་རྣམས་མཐོང་ངོ་ ༎ དེ་བཞིན་དུ་དམྱལ་བའི་སྲིད་པ་བར་མ་པས་ནི་གོང་མའི་ལྷའི་སྲིད་པ་བར་མ་ལ་སོགས་པ་མ་གཏོགས་པ་དམྱལ་བའི་སྲིད་པ་བར་མ་ཁོ་ན་མཐོང་བའི་བར་དུ་ཡིན་ཏེ། འགྲོ་བ་རྣམས་ནི་ཕྱི་མ་ཕྱི་མ་དམན་པའི་ཕྱིར་རོ༎ དེ་ཉིད་ཀྱི་ཕྱིར་དྲི་ཟ་ཞེས་བྱའོ་ཞེས་བྱ་བ་ནི་གང་གི་ཕྱིར་དྲི་ཟ་བ་དེའི་ཕྱིར་དྲི་ཟ་ཡིན་ཏེ། དྲི་ཟ་ཞིང་ཟས་སུ་ཟ་བས་ན་དྲི་ཟའོ་ཞེས་བྱ་བའི་ཐ་ཚིག་གོ༎ དབང་ཆུང་བར་གྲགས་པ་ནི་རྒྱ་ཆུང་བ་སྟེ། རིགས་དམན་པ་ཞེས་བྱ་བའི་ཐ་ཚིག་གོ༎ དབང་བྱེད་པས་ན་དབང་ངོ་༎ ཆུང་ངུ་ལ་དབང་བས་ན་དབང་ཆུང་བ་སྟེ། གང་ལ་དབང་ཆུང་བ་ཞེས་བྱ་བ་ཡོད་པ་དེ་ནི་དབང་ཆུང་བར་གྲགས་པའོ༎ བཟློག་པ་ནི་དབང་ཆེ་བར་གྲགས་པའོ༎ རིས་མཐུན་པ་གཅིག་པའི་ཕྱིར་ཞེས་བྱ་བ་ནི་བཙུན་པ་ན་རེ་དུས་སྔ་མའི་སྲིད་པ་གང་ཡིན་པ་དང་དེའི་ཕྱིར་བྱེད་པ་སྲིད་པ་བར་མ་གང་ཡིན་པ་དེ་གཉིས་ནི་རིས་མཐུན་པ་གཅིག་ཁོ་ན་ཡིན་ནོ༎
དེ་བས་ན་རིས་མཐུན་པ་གཅིག་པའི་ཕྱིར་ཚེའི་ལས་ གང་གིས་དུས་སྔ་མའི་སྲིད་པ་ཚེ་འཕེན་པར་བྱེད་པ་དེ་ཁོ་ནས་སྲིད་པ་བར་མའི་ཡང་འཕེན་པར་བྱེད་དོ༎ དེ་ལྟ་མ་ཡིན་ཏེ་གལ་ཏེ་སྲིད་པ་བར་མའི་ཚེ་དེའི་འཕེན་པ་ལོགས་ཤིག་ན་ཡོད་པར་གྱུར་ན་དུས་སྔ་མའི་སྲིད་པ་བཞིན་དུ་སྲིད་པ་བར་མ་བ་དེའི་ཚེ་ཟད་པས་འཆི་བའི་སྲིད་པར་ཡང་ཐལ་བར་འགྱུར་རོ་ཞེས་ཟེར་རོ༎ དེ་དག་དྲི་དེ་ཚོར་ནས་དྲི་དང་རོ་ལ་མངོན་པར་ཆགས་པ་རྣམས་ཞེས་བྱ་བ་རྒྱས་པར་འབྱུང་བ་ནི་སྐྱེ་བོ་ཕྲ་མོ་དེ་དག་དྲི་དེ་ཚོར་ལ། དེ་དང་ལྷན་ཅིག་འབྱུང་བའི་རོ་ཡང་ཉམས་སུ་མྱོང་ཞིང་ཉེ་བར་སྤྱད་དེ ། དྲི་དང་རོ་ལ་མངོན་པར་ཆགས་པ་རྣམས་འཆི་བ་ན་སྲིན་བུ་དང་སྐལ་བ་མཉམ་པར་སྐྱེ་བར་བྱེད་པའི་ལས་སད་པར་བྱས་ནས་དྲི་དང་རོ་ལ་སྲེད་པ་དེས་རྣམ་པར་སྨིན་པ་ལ་མངོན་དུ་ཕྱོགས་པར་བྱས་ཏེ་སྲིད་པ་བར་མའི་རྒྱུན གྱིས་སྲིན་བུའི་ནང་དག་ཏུ་སྐྱེ་བར་འགྱུར་རོ༎ དེའི་རྐྱེན་མང་པོ་ཁོ་ནའི་དུས་སུ་ཞེས་བྱ་བ་ནི་སྲིན་བུ་རྐྱེན་མང་པོའི་དུས་སུའོ༎ དེར་འགྱུར་བ་ནི་སྲིན་བུར་འགྱུར་བའོ༎ རྣམ་པར་སྨིན་པ་མངོན་པར་འགྲུབ་པར་བྱ་བ་ལ་འཇུག་པ་རྙེད་ཅེས་བྱ་བ་ནི་རྣམ་པར་སྨིན་པ་འབྱིན་པར་མངོན་དུ་ཕྱོགས་པར་འགྱུར་རོ་ཞེས་བྱ་བའི་ཐ་ཚིག་གོ༎ ཚོགས་ཤིང་དུས་དང་ལྡན་པ་ན། །ལུས་ཅན་རྣམས་ལ་འབྲས་བུར་སྨིན༎ ཞེས་འབྱུང་བའི་ཕྱིར་རོ༎ གཞན་དུ་ནི་མ་ཡིན་ཏེ་ཞེས་བྱ་བ་ནི་དེ་དག་དཀོན་པའི་དུས་སུ་མ་ཡིན་པའོ༎ གཞན་དུ་ནི་མ་ཡིན་པ་ལྟ་བུའོ་ཞེས་བྱ་བ་ནི་ཚེ་ཐུང་བའི་ཚེ་མ་ཡིན་ཏེ། འཁོར་ལོས་སྒྱུར་བ་འབྱུང་བ་ནི ། །བརྒྱད་ཁྲི་མན་ཆད་མ་ཡིན་ནོ༎ ཞེས་འབྱུང་བའི་ཕྱིར་རོ༎ དེ་ཉིད་ཀྱི་ཕྱིར་ཞེས་བྱ་བ་ནི་གང་གི་ཕྱིར་འཁོར་ལོས་སྒྱུར་བར་འགྱུར་བའི་ལས་དག་ཡོད་དུ་ཟིན་ཀྱང་རྐྱེན་མང་པོ་ལ་ལྟོས་པའི་ཕྱིར་རྣམ་པར་སྨིན་པ་མངོན་པར་འགྲུབ་པར་བྱ་བ་ལ་འཇུག་པ་མི་རྙེད་པའོ༎ སྲིད་པ་ཚོལ་བ་ཡིན་པའི་ཕྱིར༎ ཞེས་བྱ་བ་ནི་སྐྱེ་བ་འདོད་པ་ཡིན་པའི་ཕྱིར་རོ༎
ལས་རྣམས་ཁོ་ནས་རྐྱེན་དག་ཚོགས་པ་འདྲེན་པར་བྱེད་པ་ཡིན་ནོ་ཞེས་བྱ་བ་ནི་ལས་ཀྱི་དབང་གིས་རྟ་ལ་སོགས་པ་དུས་དྲགས་པ་ལས་འདས་ཏེ་དུས་གཞན་ནའང་འཁྲིག་པ་སྤྱོད་པར་འགྱུར་རོ༎ འཕེན་པ་གཅིག་པའི་ཕྱིར་ཞེས་བྱ་བ་ནི་ལས་གང་གིས་བ་ལང་ལ་སོགས་པའི་རིས་མཐུན་པ་འཕེན་པར་བྱེད་པའི་ལས་དེ་ཉིད་ཀྱིས་དེ་དག་གི་སྲིད་པ་བར་མ་ཡང་འཕེན་པར་བྱེད་དེ། དེའི་ཕྱིར་དུས་གཞན་ན་བ་ལང་རྣམས་ཀྱི་ནང་དུ་སྐྱེ་བར་འགྱུར་བ་གང་ཡིན་པ་དེ་ནི་བ་མེན་རྣམས་ཀྱི་ནང་དུ་སྐྱེའོ་ཞེས་བྱ་བ་རྒྱས་པར་བཤད་པ་གང་ཡིན་པ་དེ་ནི་བརྗོད་པར་བྱ་བ་ཡིན་ནོ༎ སློབ་དཔོན་འདུས་བཟངས་ན་རེ་རིས་གཅིག་པའི་ཕྱིར་དང་། བ་ལང་གི་ཤ་ཚུགས་དང་དབྱིབས་ཀྱི་ཁྱད་པར་མ་བཏང་བའི་ཕྱིར་རིས་ཐ་དད་པས་ནི་དེའི་ལས་ཀྱི་འཕེན་པར་བྱེད་པ་ཉིད་ཉམས་པར་མི་འགྱུར་རོ༎ འགྲོ་བ་ངེས་པའི་ལས་རྣམས་ལ་ཡང་སྐྱེ་བའི་རྐྱེན་སྣ་ཚོགས་པ་མཐོང་སྟེ། རྐང་བཀྲ་ལ་སོགས་པ་ལྟ་བུའོ༎ དེ་ལྟ་བས་ན་དེ་ནི་ཉེས་པ་མེད་དོ་ཞེས་ཟེར་རོ༎ བློ་ནི་ཕྱིན་ཅི་ལོག་གྱུར་པས༎ ཞེས་བྱ་བ་ལ་ཇི་ལྟར་ཆགས་པ་དང་ལྡན་པའི་སེམས་ཀྱིས་བློ་ཕྱིན་ཅི་ལོག་ཏུ་གྱུར་པ་དེ་བསྟན་པའི་ཕྱིར་དེས་དེ་ན་ཕ་མ་ཞེས་བྱ་བ་རྒྱས་པར་སྨོས་ཏེ། ཕ་དང་མ་ཉལ་པོ་བྱེད་པ་དབང་པོ་གཉིས་སྤྲོད་པའི་མཚན་ཉིད་དེའོ༎ སྐྱེས་བུ་སྲིད་པ་བར་མ་ཕོ་ཞིག་ཡིན་ནའོ༎ འདོད་ཆགས་ནི་ཕོའི་ཡིན་པས་ན་ཕོའི་སྟེ་ཆུང་མ་བཞིན་དུ་མ་ལ་སྐྱེའོ༎ འདོད་ཆགས་ནི་མོའི་ཡིན་པས་ན། མོའི་དེ་ཁྱོ་བཞིན་དུ་ཕ་ལ་སྐྱེའོ༎ བཟློག་པ་ལ་ནི་ཁོང་ཁྲོ་བ་སྟེ་ཞེས་བྱ་བ་ནི་ཕོ་ཞིག་ཡིན་ན་ཕོའི་ཁོང་ཁྲོ་བ་ཕྲག་དོག་གིས་བསླང་བར་གྱུར་པ་འགྲན་ཟླའི་སྐྱེས་བུ་བཞིན་དུ་ཕ་ལ་སྐྱེའོ༎ མོ་ཞིག་ཡིན་ན་མོའི་ཁོང་ཁྲོ་བ་ཆེན་ཆུང་བཞིན་དུ་མ་ལ་སྐྱེའོ༎ དེ་དེ་ལྟར་ཕྱིན་ཅི་ལོག་ཏུ་གྱུར་པའི་སེམས་དེ་གཉིས་ཀྱིས་ཕྱིན་ཅི་ལོག་ཏུ་གྱུར་པས་ཡུལ་དབང་པོ་གཉིས་ཀྱི་གནས་དེར་ཕྱིན་པ་དང་དགའ་བར་བྱེད་པས་འཁྲིག་པའི་ལས་འདོད་པས་གནས་དེར་དེ་ཉལ་པོའི་གནས་སྐབས་དེར་བདག་གིས་ལས་འདི་བྱའོ ཞེས་བདག་ཉིད་མོས་སོ༎ མི་གཙང་བ་དེར་ཞེས་བྱ་བ་ནི་ཁུ་ཆུ་དང་ཁྲག་གི་ནང་དུའོ༎
མངལ་གྱི་གནས་དེར་ཕྱིན་ཞེས་བྱ་བ་ནི་ཕོ་བ་དང་ལོང་ ཀའི་ཁྲོད་ན་འདུག་པའི་གནས་སུ་ཕྱིན་པའོ༎ གནས་སོ་ཞེས་བྱ་བ་ནི་འདུག་གོ་ཞེས་བྱ་བའི་ཐ་ཚིག་གོ༎ རྒྱབ་རོལ་ཏུ་ཁ་བལྟས་ཏེ་ཙོག་ཙོག་པོར་ཞེས་བྱ་བ་ནི་བདག་ཉིད་འཁྲིག་པར་བྱེད་པ་མངོན་པའི་ང་རྒྱལ་དང་ལྡན་པའི་ཕྱིར་རོ༎ སྐྱེ་ཞིང་ཞེས་བྱ་བ་ནི་བརྟས་ཤིང་ངོ་༎ འབྱུང་བ་གཞན་ཁོ་ན་ཞིག་ཅེས་བྱ་བ་ནི་ཁུ་ཆུ་དང་ཁྲག་ལས་མ་གཏོགས་པ་དག་གོ༎ ས་བོན་དང་མྱུ་གུ་འགག་པ་དང་། སྐྱེ་བའི་ཚུལ་དུ་སྟེ། འཇིག་པ་དང་འགག་པ་དག་གི་སྲང་མདའི་མཐོན་དམན་བཞིན་དུ་དུས་མཉམ་པའི་ཕྱིར་སྐད་ཅིག་མ་གཅིག་ཁོ་ན་ལ་ས་བོན་ནི་འགག་ལ་མྱུ་གུ་ནི་སྐྱེའོ༎ ནུར་ནུར་པོ་ཞེས་བྱ་བ་གང་ཡིན་པ་དེ་ནི་ཞེས་བྱ་བ་ནི་དང་པོར་ནུར་ནུར་པོ་ཡིན་ནོ༎ ནུར་ནུར་པོ་ལས་མེར་མེར་སྐྱེ༎ ཞེས་བྱ་བ་ལ་སོགས་པ་འབྱུང་བའི་ཕྱིར་རོ༎ དེ་ལྟར་བཤད་ན་མདོའི་ཚིག་ཅེས་བྱ་བ་ནི། དགེ་སློང་གྲོག་མཁར་ཞེས་བྱ་བ་ནི་ལུས་གཟུགས་ཅན་རགས་པ་འབྱུང་བ་ཆེན་པོ་བཞི་པ་འབྲས་ཆན་དང་། ཟན་དྲོན་གྱིས་གསོས་པ་ཕ་མའི་མི་གཙང་བ་ནུར་ནུར་པོ་ལས་བྱུང་བ་འདིའི་ཚིག་བླ་དགས་ཡིན་ནོ་ཞེས་བྱ་བ་རྒྱས་པར་འབྱུང་བ་ཡིན་ཏེ། ཕ་མའི་མི་གཙང་བ་ཉིད་ནུར་ནུར་པོ་ཡིན་ལ། དེ་ལས་བྱུང་བའི་ཞེས་བྱ་བའི་ཐ་ཚིག་གོ༎ དུར་ཁྲོད་ཅེས་བྱ་བ་ནི་དུར་གྱི་ཁྲོད་དོ༎ དཔེར་བརྗོད་པ་ནི་ཁྲག་གི་ཐིགས་པ་བླངས་སོ་ཞེས་བྱ་བ་འདི་ཡིན་ཏེ། ལུས་ཀྱི་དབང་པོའི་ངོ་བོར་འགྱུར་བའི་ཕྱིར་རོ༎ དཔེར་ན་ལོ་མའི་སྲིན་བུ་ལྟ་བུའི་ཡིན་ལ་ཞེས་བྱ་བ་ནི་དཔེར་ན་ལས་རྣམས་ལས་ལོ་མའི་འབྱུང་བ་ཆེན་པོ་དག་ལ་བརྟེན་ནས་ལོ་མའི་སྲིན་བུ་འབྱུང་བ་གཞན་དབང་པོའི་ངོ་བོར་གྱུར་པ་གང་དག་ཡིན་པ་སྐྱེ་བར་འགྱུར་བ ལྟ་བུའོ༎ ལོ་མའི་འབྱུང་བ་ཆེན་པོ་དག་ནི་མ་ཡིན་ཏེ། དེའི་སྲིན་བུ་རྣམས་ཕལ་ཆེས་པས་ལོ་མ་དུམ་བུ་དང་མི་སྣང་བར་འགྱུར་བའི་ཕྱིར་རོ༎ འོ་ན་ཕ་མའི་མི་གཙང་བ་ནུར་ནུར་པོ་ལས་བྱུང་བ་ཞེས་བྱ་བའི་མདོའི་ཚིག་འདི་ཇི་ལྟར་དྲང་ཞེ་ན།
དེའི་ཕྱིར་མི་གཙང་བ་ལ་བརྟེན་ནས་སྐྱེ་བ་ལ་དགོངས་ཏེ་གསུངས་པའི་ཕྱིར་མདོ་དང་ཡང་མི་འགལ་ལོ་ཞེས་བྱ་བ་སྨོས་ཏེ། དེར་ནི་མི་གཙང་བ་ལ་བརྟེན་ནས་འབྱུང་བ་གཞན་དག་སྐྱེ་བ་ལ་དགོངས་ཤིང་བཞེད་པ་ཡིན་ནོ༎ དེའི་ཕྱིར་ནུར་ནུར་པོ་ཞེས་བྱ་བ་གསུངས་པ་ཡིན་ཏེ། དེ་ལྟ་བས་ཕ་མའི་མི་གཙང་བའི་ནུར་ནུར་པོ་ལས་བྱུང་བས་ཞེས་བྱ་བའི་མདོ་དང་མི་འགལ་ལོ༎ ཇི་སྐད་དུ་ཇི་ལྟར་ལོ་མ་ལ་བརྟེན་ནས་སྲིན་བུའི་འབྱུང་བ་ཆེན་པོ་དབང་པོ་དང་བཅས་པ་ལོ་མ་དང་དུས་མཉམ་པ་དག་སྐྱེ་བ་ལྟར་ཁུ་ཆུ་དང་ཁྲག་ལ་བརྟེན་ནས་ནུར་ནུར་པོ་ཞེས་བྱ་བ་ལ་འབྱུང་བ་གཞན་དབང་པོ་དང བཅས་པ་ཁུ་ཆུ་དང་ཁྲག་དང་དུས་མཉམ་པ་དག་སྐྱེའོ་ཞེས་བཤད་པ་ཡིན་ནོ༎ གཞན་ལ་ནི་ཅི་རིགས་པར་བརྗོད་པར་བྱའོ་ཞེས་བྱ་བ་ནི་ཆོས་མངོན་པའི་སློབ་དཔོན་དག་ན་རེ་དྲོད་གཤེར་ལས་སྐྱེས་པ་དང་རྫུས་ཏེ་སྐྱེས་པའི་སྐྱེ་གནས་དག་ལ་ནི་ཅི་རིགས་པར་བརྗོད་པར་བྱའོ་ཞེས་ཟེར་རོ༎ དེ་ལ་རིགས་པ་ནི་འདི་ཡིན་པར་སྣང་ངོ་ཞེས་བྱ་བ་ནི་སློབ་དཔོན་གྱིས་བཤད་པ་ཡིན་ནོ༎ དམྱལ་བ་པ་དག་ན་བསིལ་བ་མཐོང་ནས་ཞེས་བྱ་བ་ནི་གྲང་བའི་དམྱལ་བར་སྐྱེ་བའི་ཕྱིར་རོ༎ གནས་སྐབས་གང་གིས་ཞེས་བྱ་བ་ནི་ཤན་པ་ལ་སོགས་པའི་གནས་སྐབས་སོ༎ སྔོན་གྱི་སློབ་དཔོན་ནི་རྣལ་འབྱོར་སྤྱོད་པའི་སློབ་དཔོན་ཐོགས་མེད་ལ་སོགས་པའོ༎ སྟན་ལས་ལྡང་བ་བཞིན་དུ་ཞེས་བྱ་བ་ནི་སྐྱེ་བའི་གནས་གོང་མར་འགྲོ་བའི་ཕྱིར་རོ༎ མི་ལ་སོགས་པ་བཞིན་ནོ་ཞེས་བྱ་བ་ནི་མི་དང་དུད་འགྲོ་དང་ཡི་དགས་ཇི་ལྟར་འགྲོ་བ་དེ་དང་འདྲ་བར་རོ༎ དྲང་སྲོང་རྣམས་ལ་སྐུར་འདེབས་པ༎ ཞེས་བྱ་བ་ནི་ཁ་ཟེར་བ་སྟེ། སྐུར་པ་འདེབས་པར་བྱེད་པ་ཞེས་བྱ་བའི་ཐ་ཚིག་གོ༎ སྒོ་ང་ལས་སྐྱེ་རྟག་ཏུའོ༎ ཞེས་བྱ་བ་སྨོས་པའི་ཕྱིར་རོ༎ གཞན་ནི་ཐམས་ཅད་རྨོངས་ཞེས་བྱ་བ་འདིར་ནི་ངེས་པ་མེད་པ་སྟེ། ཤེས་བཞིན་ཡིན་པར་ཡང་འགྱུར་རོ༎ བཟློག་སྟེ་བསྟན་ཏོ་ཞེས་བྱ་བ་མདོ་ལས་ནི་མངལ་དུ་འཇུག་པ་ཐམས་ཅད་ཤེས་བཞིན་མ་ཡིན་པར་འགྱུར་བ་གང་ཡིན་པ་དེ་དང་པོར་བཤད་དེ་གསུམ་ནི་ཇི་སྐད་བསྟན་པའི་གོ་རིམས་བཞིན་ཁོ་ན་ཡིན་ནོ༎
གང་ཞིག་སྐྱེ་བར་འགྱུར་བ་དེ་ཡང་སྒོ་ང་ ལས་སྐྱེས་པ་ཞེས་བྱའོ་ཞེས་བྱ་བ་ནི་སྒོ་ང་ལས་སྐྱེ་བར་འགྱུར་བ་ནི་སྒོ་ང་ལས་སྐྱེས་པའོ་ཞེས་བྱའོ་སྙམ་དུ་བསམས་པ་ཡིན་ནོ༎ གདོན་མི་ཟ་བར་འབྱུང་བར་འགྱུར་བའི་དོན་ཀྱང་བྱུང་ཟིན་པ་དང་འདྲ་བར་བརྗོད་དེ། དཔེར་ན་ད་ལྟར་དང་ཉེ་བ་ལ་ད་ལྟ་དང་འདྲ་བའམ་ཞེས་བྱ་བ་དང་། ལེགས་སུ་སྨོན་པ་ལས་བྱུང་བར་གྱུར་པ་དང་། འདྲ་ཞེས་བྱ་བ་ལྟ་བུའོ༎ སྨྲ་བ་པོ་ཁ་ཅིག་ནི་འགའ་ཞིག་ལ་འོང་བཞིན་དུ་ང་འོངས་ཟིན་པར་ཤེས་པར་གྱིས་ཤིག་ཅེས་ཀྱང་ཟེར་ཏེ། དེ་ལྟ་བས་ན་འདི་ནི་ཉེས་པ་མེད་དོ༎ སློབ་དཔོན་འདུས་བཟངས་ན་རེ་གཞན་དག་ལས་ཀྱང་མཐོང་ངོ་ཞེས་འབྱུང་བའི་ཕྱིར་སྒོ་ང་ལས་སྐྱེས་པ་དང་། སྐྱེ་བར་འགྱུར་བ་དང་། སྐྱེ་བ་ཡང་སྒོ་ང་ལས་སྐྱེས་པ་ཞེས་བྱ་སྟེ། དེ་ལྟ་བས་ན་འདི་ནི་ཉེས་པ་མེད་དོ་ཞེས་ཟེར་རོ༎ ཡང་ན་འབྱུང་བར་འགྱུར་བའི་མིང་གིས་ཞེས་བྱ་བ་ནི་འབྱུང་བར་འགྱུར་བའི་མིང་གིས་ཀྱང་སྟོན་པར་བྱེད་པ་ཡིན་ནོ༎ དཔེར་ན་མདོ་ལས། འདུས་བྱས་མངོན་པར་འདུ་བྱེད་དོ༎ ཞེས་བྱ་བ་ནི་འདུས་བྱས་ནི་བསྐྱེད་ཟིན་པའི་གནས་སྐབས་ན་ཡིན་གྱི། སྐྱེད་པའི་གནས་སྐབས་ན་ནི་མ་ཡིན་ནོ༎ འདུས་བྱས་ནི་ཡང་འདུ་བྱ་བར་རུང་བ་མ་ཡིན་ཡང་འབྱུང་བར་འགྱུར་བའི་མིང་གིས་དེ་ལྟར་སྟོན་པར་ཡང་བྱེད་དོ༎ དེ་བཞིན་དུ་འབྲས་ཆན་འཚེད་དོ་ཞེས་བྱ་བ་ལ་སོགས་པ་ལ་ཡང་སྦྱར་བར་བྱའོ༎ ཇི་ལྟར་ན་ཤེས་བཞིན་དུ་མ་ཡིན་པར་མའི་མངལ་དུ་འཇུག་ཅིང་ཞེས་བྱ་བ་རྒྱས་པར་འབྱུང་བ་ལ། བློ་ནི་ཕྱིན་ཅི་ལོག་གྱུར་པས༎ རྩེ་དགས་འགྲོ་བའི་ཡུལ་དུ་འགྲོ༎ ཞེས་བྱ་བ་ནི་སྐྱེ་བའི་ཡུལ་ཉེ་བའི་གནས་སྐབས་ཡིན་ནོ༎ དེ་བཞིན་དུ་གནས་སོ་འབྱུང་ངོ་སྙམ་དུ་མོས་ཤིང་། ལྷག་པར་འདོད་པ་ནི་རིང་བའི་གནས་སྐབས་ཡིན་ནོ༎ ཇི་ལྟར་ཞེ་ན། དེ་བཞིན་དུ་གནས་ནའང་འདི་དག་ཏུ་གནས་པར་བྱའོ༎ འབྱུང་ན་ཡང་འདི་དག་ནས་འབྱུང་ངོ་སྙམ་པ་ཡིན་ཏེ་ཕྱིན་ཅི་ལོག་འདི་གཉིས་ཀྱི་ཁྱད་པར་ནི་དེ་ཡོད་དོ༎
གཞན་དག་ན་རེ་འདོད་ཆགས་དང་ཞེ་སྡང་དང་གཏི་མུག་དག་ཁོ་ནས་བློ་ཕྱིན་ཅི་ལོག་ཏུ་གྱུར་པ་སྐྱེས་པའི་ཡུལ་དུ་འགྲོ་བ་འབའ་ཞིག་ཏུ་མ་ཟད་དོ༎ དེ་ཅིའི་ཕྱིར་ཞེ་ན། གཞན་དུའང་མ་ཡིན་ནོ༎ ཇི་ལྟ་བུ་ཞེ་ན། རླུངས་ལངས་པའམ། ཆར་པ་འབབ་པའམ་ཞེས་བྱ་བ་ལ་སོགས་པ་དང་། དེ་བཞིན་དུ་ཀུན་དགའི་ར་བའམ་སྐྱེད་མོས་ཚལ་ལམ་ཁང་བཟངས་སུ་འཇུག་པའམ་ཞེས་བྱ་བ་ལ་སོགས་པ་དང་། ཤེས་བཞིན་པ་ནི་མངལ་དུ་འཇུག་གོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་པ་སྟེ་ཞེས་བྱ་བ་ལ་སོགས་པ་ཡིན་ནོ༎ གལ་ཏེ་ཡང་དག་པ་ཇི་ལྟ་བ་བཞིན་དུ་ཤེས་ན་ཇི་ལྟར་ཉོན་མོངས་པ་ཅན་གྱི་སེམས་ཁོ་ནས་ཉིང་མཚམས་སྦྱོར་བར་བྱེད་པར་རྣམ་པར་གཞག་ཅེ་ན། མ་ལ་སྲེད་པ་དང་མ་བྲལ་བའི་ཕྱིར་སེམས་ཉོན་མོངས་པ་ཅན་ཉིད་ཡིན་ནོ་ཞེས་ཟེར་རོ༎ གཞན་དག་ན་རེ་མངལ་དུ་འཇུག་པ་ལ་འདི་སྙམ་དུ་རླུང་ལངས་པའམ་ཞེས་བྱ་བ་ནས་ཤིང་དྲུང་ངམ་རྩིག་པའི་དྲུང་དུ་འགྲོའོ་ཞེས་བྱ་བ་དང་། གནས་ན་ཡང་འདི་དག་ཏུ་གནས་པར་བྱའོ༎ འབྱུང་ནའང་འདི་དག་ནས་འབྱུང་ངོ་སྙམ་པ་ལ་སོགས་པ་ལོག་པའི་འདུ་ཤེས་དང་། མོས་པ་དག་འབྱུང་བར་འགྱུར་རོ་ཞེས་བྱ་བ་འདི་ནི་སྐྱེས་མ་ཐག་པའི་གནས་སྐབས་ན་འབྱུང་བ་ཡིན་ནོ་ཞེས་ཟེར་རོ༎ དེ་ལས་འཁོར་ལོས་སྒྱུར་བ་ནི་དང་པོ་སྟེ་ཞེས་བྱ་བ་རྒྱས་པར་འབྱུང་བ་ལ་འཁོར་ལོས་སྒྱུར་བ་ནི་དང་པོ་ཡིན་ཏེ། གཅིག་ནི་ཤེས་བཞིན་དུ་འཇུག་གོ་ཞེས་བཤད་པ་ཡིན་ནོ༎ གཉིས་པ་ནི་རང་སངས་རྒྱས་ཡིན་ཏེ་གཞན་ནི་གནས་པ་ཡང་ཞེས་བཤད་པ་གང་ཡིན་པའོ༎ གསུམ་པ་ནི་སངས་རྒྱས་ཡིན་ཏེ། གཞན་ནི་འབྱུང་བའང་ཞེས་གང་བཤད་པ་ཡིན་ནོ༎ འདིར་ཡང་འབྱུང་བར་འགྱུར་བའི་མིང་གིས་ཞེས་བྱ་བ་ནི་དེའི་ཚེ་འདི་དག་འཁོར་ལོས་སྒྱུར་བ་ལ་སོགས་པ་མ་ཡིན་པའི་ཕྱིར་རོ༎ དེ་ལྟ་བུར་གྱུར་པ་དེ་དག་ནི་ཞེས་བྱ་བ་ནི་འདི་དག་ནི་རྣམ་གྲངས་སུ་བཤད་པར་ཟད་ཀྱི་དོན་ནི་དེ་དག་ཁོ་ནར་ཟད་དོ་སྙམ་དུ་བསམས་པ་ཡིན་ནོ༎
བརྡར་བཏགས་པ་ནི་རྒྱུ་དང་འབྲས་བུ་འབྲེལ་བ་ཉིད་དུ་རྣམ་པར་ གཞག་པའོ། །ཉོན་མོངས་ལས་ཀྱིས་མངོན་དུ་བྱས༎ ཞེས་བྱ་བ་ནི་ཉོན་མོངས་པ་དང་ལས་ཀྱིས་བསྒོས་པ་ཞེས་བྱ་བའི་ཐ་ཚིག་གོ༎ མར་མེ་བཞིན་དུ་ཞེས་བྱ་བ་ནི་རྒྱུན་གྱི་ཚུལ་གྱིས་འཕོ་བའི་ཕུང་པོ་ལྔ་སྐད་ཅིག་མ་ཡིན་པའི་ཕྱིར་མར་མེ་དང་འདྲའོ་ཞེས་སྟོན་པར་བྱེད་དོ༎ ཇི་ལྟར་འཕངས་བཞིན་ཞེས་བྱ་བ་ལ། འཕངས་པ་ནི་དུས་རེ་ཞིག་གི་རྒྱུན་ཡིན་ཏེ། འདི་ནི་ཁྱད་པར་ཡིན་ནོ༎ ཚེའི་སྟེ་ཚེར་འགྱུར་བའི་ལས་ཐ་དད་པའི་ཕྱིར་རོ༎ མཚན་རྣམས་རིམ་གྱིས་སྐྱེ་བར་འགྱུར༎ ཞེས་བྱ་བ་ལ། མཚན་ནི་མིག་ལ་སོགས་པའི་རྟེན་ཏེ། དེ་དག་གིས་མིག་ལ་སོགས་པ་གསལ་བར་འགྱུར་བས་སོ༎ རྐྱག་དོང་ལྟ་བུ་ཞེས་བྱ་བ་དང་། ལུས་ཀྱི་རྨ་འཁྱིམས་པ་ཆེན་པོ་དེར་ཞེས་བྱ་བ་ནི་རྨ་འཁྱིམས་པ་དང་འདྲ་བས་རྨ་འཁྱིམས་པའོ་ཞེས་སྨད་པའི་ཚིག་ཡིན་ནོ༎ དྲི་ང་བ་མི་བཟད་པ་ནི་མི་བཟད་པར་དྲི་ང་བའོ༎ འདི་ནི་མུན་ཁུང་ཡང་ཡིན་ཏེ་སྣང་བ་དང་བྲལ་བའི་ཕྱིར་རོ༎ འདི་ནི་འདམ་རྫབ་དང་འདྲ་བའི་བཙོག་པ་རྣམས་ཀྱིས་འདམ་རྫབ་ཀྱང་ཡིན་ཏེ་དེར་རོ༎ རྟག་ཏུ་བྱི་དོར་བྱ་དགོས་པ་ནི་རྟག་ཏུ་གཙང་སྦྲ་བྱ་དགོས་པའོ༎ ཕོའི་ཁུ་ཆུ་དང་མོའི་ཁྲག་དང་གཤེར་བའི་ཁྱད་པར་གྱི་མཚན་ཉིད་ཀྱི་ཆུ་སེར་དང་། དྲི་མས་ཀུན་དུ་མྱགས་ཤིང་ཀུན་ནས་མྱགས་པ་རྣམ་པར་མྱགས་ཤིང་ཁྱད་པར་དུ་མྱགས་པ་རུལ་ཞིང་རྣགས་པ་འདྲེད་པ་དེར་ལག་པ་བཅུག་སྟེ་ལག་པ་དང་། རྐང་པ་ལ་སོགས་པའི་ཡན་ལག་དང་ཉིང་ལག་བཅད་ཅིང་གཏུབས་ནས། འབྱིན་པར་བྱེད་འདྲེན་པར་བྱེད་དོ༎ རྨ་གསར་པ་ལྟ་བུ་ནི་ན་བ་དང་བཅས་པའོ༎ རྨ་གསར་པའི་བདག་ཉིད་དང་འདྲ་བས་ན་རྨ་གསར་པ་ལྟ་བུའོ༎ འདི་ལ་རྨ་གསར་པ་དང་འདྲ་བའི་བདག་ཉིད་ཡོད་པས་ན་རྨ་གསར་པ་ལྟ་བུ་ཅན་གྱི་བྱིས་པ་ཡིན་ནོ༎ མཚོན་དང་ཐལ་བའི་སྨན་ཏེ་དེ་དག་གི་བདག་ཉིད་ལྟ་བུར་འདུག་པ་ནི་མཚོན་དང་ཐལ་བའི་སྨན་ལྟ་བུའོ༎
འདི་དག་ལ་མཚོན་དང་ཐལ་བའི་སྨན་ལྟ་བུའི་རེག་པ་ཡོད་པས་ན་མཚོན་དང་ཐལ་བའི་སྨན་ལྟ་བུའི་རེག་པ་དང་ལྡན་པའི་ལག་པ་དག་ཡིན་ཏེ། དེ་གཉིས་ཀྱིས་བླངས་ནས་འཁྲུ་བར་བྱེད་དོ༎ སྐྱེ་བའི་རྒྱུས་ཞེས་བྱ་བ་ནི་རྗེས་སུ་འགྲོ་བས་སོ༎ དེའི་རྒྱུ་མེད་པ་ཉིད་དུ་ཞེས་བྱ་བ་ནི་དང་པོའི་རྒྱུ་མེད་པ་ཉིད་དུའོ༎ འདི་རྒྱུ་མེད་པ་ཉིད་གཅིག་ཡིན་ན་ནི་དེ་དང་འདྲ་བས་ཐམས་ཅད་ཀྱང་རྒྱུ་མེད་པ་ཁོ་ནར་འགྱུར་བ་ཞིག་ན་མྱུ་གུ་ལ་སོགས་པ་ལ་ས་བོན་ལ་སོགས་པའི་ནུས་པ་སྟེ། མྱུ་གུ་དང་། སྡོང་བུ་དང་། ལོ་མ་དང་། ཡལ་ག་ལ་སོགས་པ་ལ་སྐྱེད་པར་བྱེད་པ་ས་བོན་དང་།མྱུ་གུ་དང་། ལོ་མ་ལ་སོགས་པའི་ནུས་པ་ཡང་མཐོང་ངོ་༎ ཅིའི་ཕྱིར་ཞེ་ན། ཡུལ་དང་དུས་སོ་སོར་ངེས་པ་ལས་ཏེ་ཡུལ་དང་དུས་སོ་སོར་ངེས་པ་ལས་སོ༎ དེ་ལ་ཡུལ་སོ་སོར་ངེས་པ་ནི་ས་བོན་ལ་སོགས་པ་དང་འབྲེལ་པའི་ཡུལ་ཁོ་ནར་སྐྱེ་བའི་ཕྱིར་རོ༎ དུས་ངེས་པ་ནི་ས་བོན་གྱི་མཇུག་ཐོགས་སུ་སྐྱེ་བའི་ཕྱིར་རོ༎ ཡུལ་དང་དུས་སོ་སོར་ངེས་པ་ལས་ཚོས་པ་ལ་སོགས་པ་སྟེ། ཚོས་པ་དང་བདེ་བ་དང་སྡུག་བསྔལ་དང་སྒྲ་དང་མིག་གི་རྣམ་པར་ཤེས་པ་ལ་སོགས་པ་ལ་མེ་ལ་སོགས་པ་སྟེ། མེ་དང་། གྲང་བ་དང་།དྲོ་བ་དང་། བསྣུན་པ་དང་། མིག་ལ་སོགས་པའི་ནུས་པ་ཡང་མཐོང་ངོ་༎ གལ་ཏེ་རྒྱུ་མེད་པ་ཞིག་ཏུ་འབྱུང་བར་འགྱུར་ན། བསྐྱེད་པར་བྱ་བ་ལ་ཡུལ་དང་དུས་ངེས་པ་ལས་མྱུ་གུ་ལ་སོགས་པ་ལས་ས་བོན་ལ་སོགས་པ་དང་། ཚོས་པ་ལ་སོགས་པ་ལ་མེ་ལ་སོགས་པའི་ནུས་པ་ཡོད་པར་མི་འགྱུར་གྱི། རྟག་ཏུ་ཐམས་ཅད་ན་ཐམས་ཅད་སྐྱེ་བར་འགྱུར་བ་ཞིག་ན་དེ་ལྟ་བུ་ཡང་མི་མཐོང་བས་དེའི་ཕྱིར་རྒྱུ་མེད་པ་ལས་བྱུང་བ་ནི་མེད་དོ༎ རྒྱུ་རྟག་པར་ཡོད་པར་སྨྲ་བ་ནི་སྔར་བསལ་ཟིན་པ་ཉིད་དོ་ཞེས་བྱ་བ་ནི། དབང་ཕྱུག་སོགས་མིན་རིམ་སོགས་ཕྱིར༎ ཞེས་འབྱུང་བའི་ཕྱིར་རོ༎ ལྷག་མ་བརྒྱད་ནི་བར་དུའོ༎
ཞེས་བྱ་བ་ནི་རྣམ་པར་ཤེས་པ་དང་། མིང་དང་གཟུགས་དང་། སྐྱེ་མཆེད་དྲུག་དང་། རེག་པ་དང་། ཚོར་བ་དང་། སྲེད་པ་དང་། ལེན་པ་དང་། སྲིད་ པའི་ཡན་ལག་རྣམས་སོ༎ གཟུགས་དང་གཟུགས་མེད་པ་ན་སྤྱོད་པ་ཡང་མ་ཡིན་ཞེས་བྱ་བ་ལ། གཟུགས་ན་སྤྱོད་པ་ལ་ནི་རྣམ་པར་ཤེས་པའི་ཡན་ལག་གི་ཚེ་ཉིད་ན་མིང་དང་གཟུགས་དང་སྐྱེ་མཆེད་དྲུག་གི་ཡན་ལག་དག་ཡོད་པའི་ཕྱིར་བར་དུ་ཡན་ལག་བརྒྱད་མ་ཡིན་ནོ༎ གཟུགས་མེད་པ་ན་སྤྱོད་པ་ལ་ནི་མིང་དང་གཟུགས་དང་སྐྱེ་མཆེད་དྲུག་གི་ཡན་ལག་དག་ཀྱང་མེད་པའི་ཕྱིར་རོ༎ གླེང་གཞི་ཆེན་པོའི་རྣམ་གྲངས་ཀྱི་མདོ་ལས་ནི། ཀུན་དགའ་བོ་གལ་ཏེ་རྣམ་པར་ཤེས་པ་མའི་མངལ་དུ་ཞུགས་པར་མ་གྱུར་ན་འོན་ཀྱང་མིང་དང་གཟུགས་ནུར་ནུར་པོ་ཉིད་དུ་བྱ་བའི་ཕྱིར་རྨོངས་པར་འགྱུར་རམ། བཙུན་པ་མ་ལགས་སོ་ཞེས་བྱ་བའི་མདོ་དེ་འབྱུང་སྟེ། མའི་མངལ་དུ་འཇུག་པ་ནི་འདོད་པའི་ཁམས་ཁོ་ནར་ཡིན་ནོ༎ སྔོན་དང་ཕྱི་མའི་མཐའ་འབྲས་བུ་དང་རྒྱུ་དང་བཅས་པ་དག་སྨོས་པའི་ཕྱིར་རོ་ཞེས་བྱ་བ་འདི་ནི་གོ་རིམས་བཞིན་དུ་སྔོན་གྱི་མཐའ་འབྲས་བུ་དང་བཅས་པ་སྨོས་པའི་ཕྱིར་དང་། ཕྱི་མའི་མཐའ་རྒྱུ་དང་བཅས་པ་སྨོས་པའི་ཕྱིར་རོ་ཞེས་བྱ་བ་ཡིན་ནོ༎ དེ་ལ་སྔོན་གྱི་མཐའི་རྒྱུ་ནི་མ་རིག་པ་དང་འདུ་བྱེད་དོ༎ དེའི་འབྲས་བུ་ནི་རྣམ་པར་ཤེས་པ་ནས་ཚོར་བའི་བར་ཡན་ལག་ལྔ་ཡིན་ནོ༎ ཕྱི་མའི་མཐའི་འབྲས་བུ་ནི་སྐྱེ་བ་དང་རྒ་ཤིའོ༎ དེའི་རྒྱུ་ནི་སྲེད་པ་དང་། ལེན་པ་དང་། སྲིད་པ་དང་། ཡན་ལག་གསུམ་ཡིན་ནོ༎ དེ་ལྟར་ན་ཡན་ལག་བདུན་ནི་སྔོན་གྱི་མཐའ་པ་ཡིན་ལ། ལྔ་ནི་ཕྱི་མའི་མཐའ་པ་ཡིན་ནོ་ཞེས་བཤད་པར་འགྱུར་རོ༎ ཡང་མ་རིག་པ་ལ་སོགས་པ་འདི་དག་གང་ཞིག་ཅེ་ན་ཞེས་བྱ་བ་ནི་ཅི་མ་རིག་པ་ཉིད་འབའ་ཞིག་གམ། འོན་ཏེ་ཉོན་མོངས་པ་ཐམས་ཅད་དམ། འོན་ཏེ་ཉོན་མོངས་པའི་གནས་སྐབས་ཡིན་སྙམ་དུ་ཐེ་ཚོམ་ཟ་ཞིང་འདྲི་བ་ཡིན་ནོ༎ ལྷན་ཅིག་སྤྱོད་པའི་ཕྱིར་ཞེས་བྱ་བ་ནི་འདི་ལྟར་ཉོན་མོངས་པ་རྣམས་ནི་མ་རིག་པ་དང་ལྷན་ཅིག་སྤྱོད་པས་སོ༎ དེའི་དབང་གིས། དེ་དག་ཀུན་དུ་འབྱུང་བའི་ཕྱིར༎ ཞེས་བྱ་བ་ནི་འདི་ལྟར་མ་རིག་པའི་དབང་གིས་ཉོན་མོངས་པ་དེ་དག་ཀུན་དུ་འབྱུང་བས་སོ༎
ཀུན་དུ་འབྱུང་བ་ནི་དེའི་རྗེས་སུ་འཇུག་པ་སྟེ། རྨོངས་པ་ལ་ཉོན་མོངས་པ་ཀུན་དུ་འབྱུང་གི་མ་རྨོངས་པ་ལ་ནི་མ་ཡིན་ནོ༎ རྒྱལ་པོ་གཤེགས་སོ་ཞེས་བྱས་ན་ཞེས་བྱ་བ་ནི་དཔེར་ན་རྒྱལ་པོ་གཤེགས་སོ་ཞེས་སྨྲས་ན། ལྷན་ཅིག་སྤྱོད་པའི་ཕྱིར་དང་དེའི་དབང་གིས་འབངས་ལ་སོགས་པ་དེ་དག་ཀུན་དུ་འབྱུང་བའི་ཕྱིར་དེའི་ཞམ་འབྲིང་བ་འབངས་ལ་སོགས་པ་ཡང་འོང་བར་གྲུབ་པ་དེ་དང་འདྲའོ༎ དེ་ལྟར་ན་མ་རིག་པའི་དབང་གིས་ན་མ་རིག་པའི་ཡན་ལག་ནི་ཉོན་མོངས་པའི་གནས་སྐབས་ཡིན་ནོ་ཞེས་བྱ་བའི་ཐ་ཚིག་གོ༎ དེ་ལྟ་བས་ན། ཉོན་མོངས་སྔོན་གནས་སྐབས་ཞེས་བཤད་ཀྱི་མ་རིག་སྔོན་གནས་སྐབས་ཞེས་བྱ་བ་ནི་མ་བཤད་དོ༎ བསོད་ནམས་ལ་སོགས་པའི་ལས་ཀྱི་གནས་སྐབས་ཞེས་བྱ་བ་ནི་བསོད་ནམས་དང་། བསོད་ནམས་མ་ཡིན་པ་དང་། མི་གཡོ་བའི་ལས་ཀྱི་གནས་སྐབས་ཞེས་བྱ་བའི་ཐ་ཚིག་གོ༎ སྐྱེ་མཆེད་བཞི་དོད་ཚུན་ཆད་དོ་ཞེས་བརྗོད་པར་བྱ་བ་ཡིན་པ་ལས་ཞེས་བྱ་བ་ནི་ལུས་དང་ཡིད་ཀྱི་སྐྱེ་མཆེད་དག་ནི་སྐྱེ་བའི་སྲིད་པ་ཉིད་ན་བྱུང་ཟིན་པའི་ཕྱིར་རོ༎ དེའི་ཚེ་དེར་རྣམ་པར་འཇོག་པའི་ཕྱིར་རོ་ཞེས་བྱ་བ་ནི་མིག་ལ་སོགས་པའི་སྐྱེ་མཆེད་དོད་པའི་ཚེ་ལུས་དང་ཡིད་ཀྱི་སྐྱེ་མཆེད་དག་ཏུ་རྣམ་པར་འཇོག་པའི་ཕྱིར་རོ༎ དེ་ནི་གསུམ་འདུས་ཚུན་ཆད་དོ༎ ཞེས་བྱ་བ་ནི་སྐྱེ་མཆེད་དྲུག་པོ་དེ་ནི་གསུམ་འདུས་ཚུན་ཆད་དེ་དབང་པོ་དང་། ཡུལ་དང་རྣམ་པར་ཤེས་པ་གསུམ་འདུས་ཚུན་ཆད་དོ་ཞེས་བྱ་བའི་ཐ་ཚིག་གོ༎ རེག་པ་བདེ་སྡུག་ལ་སོགས་ཀྱི༎ རྒྱུ་ཤེས་ནུས་པ་ཚུན་ཆད་དོ༎ ཞེས་བྱ་བ་ལ་དབང་པོ་དང་། ཡུལ་དང་རྣམ་པར་ཤེས་པ་དྲུག་འདུས་པ་ནི་རེག་པ་སྟེ་སྐྱེ་མཆེད་དྲུག་ཚང་བ་ལ་འདུས་པ་ཡོད་པའི་ཕྱིར་སྐྱེས་པའི་གནས་སྐབས་སུ་རྣམ་པར་གཞག་གོ༎ གང་ཚུན་ཆུད་ཡིན་ཞེ་ན། བདེ་བ་དང་། སྡུག་བསྔལ་བ་དང་། བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པའི་ཚོར་བའི་རྒྱུ་དག་ཤེས་པར་ནུས་པ་ཚུན་ཆད་དེ། བྱིས་པ་དེ་སྲིད་དུ་བདེ་བའི་ཚོར་བའི་རྒྱུ་ནི་འདིའོ༎ སྡུག་བསྔལ་གྱི་ཚོར་བའི་རྒྱུ་ནི་འདིའོ༎
བདེ་ བ་ཡང་མ་ཡིན་སྡུག་བསྔལ་ཡང་མ་ཡིན་པའི་རྒྱུ་ནི་འདིའོ་ཞེས་བྱ་བར་ཡོངས་སུ་གཅོད་མི་ནུས་པའི་གནས་སྐབས་དེ་ནི་རེག་པ་ཞེས་བྱའོ༎ འདི་ལྟར་བྱིས་པ་ནི་སྡུག་བསྔལ་གྱི་རྒྱུ་ཡིན་ནོ་ཞེས་བྱ་བར་ཡོངས་སུ་མི་ཆོད་པས་མེ་ལ་ཡང་རེག་པར་བྱེད་དོ༎ ཡོངས་སུ་གཅོད་ནུས་ནས་ནི་ཚོར་བ་ཡིན་ནོ་ཞེས་བྱ་བའི་ཐ་ཚིག་གོ༎ གང་ཚུན་ཆད་ཡིན་ཞེ་ན། འཁྲིག་ཚུན་ཆད་དེ་ཇི་སྲིད་དུ་འཁྲིག་པའི་འདོད་ཆགས་ཀུན་དུ་མི་སྤྱོད་པའི་བར་གྱི་གནས་སྐབས་དེ་ནི་ཚོར་བ་ཞེས་བྱའོ༎ གནས་སྐབས་དེ་ནི་ཚོར་བ་ཕུལ་དུ་བྱུང་བ་ཡིན་ཏེ། ཚོར་བའི་རྒྱུ་ཚོར་བའི་ཕྱིར་རོ༎ སྲེད་པ་ནི། ལོངས་སྤྱོད་འཁྲིག་པའི་ཆགས་ཅན་གྱི༎ ཞེས་བྱ་བ་ནི་འདོད་པའི་ཡོན་ཏན་གཟུགས་ལ་སོགས་པའི་མཚན་ཉིད་ཀྱི་ལོངས་སྤྱོད་དང་། འཇིག་རྟེན་ན་གྲགས་པའི་འཁྲིག་པ་ལ་ཆགས་པ་ཅན་གྱི་གང་ཟག་གི་འདོད་ཆགས་དེ་ཀུན་དུ་སྤྱོད་པའི་གནས་སྐབས་ནི་སྲེད་པ་ཞེས་བྱའོ༎ འདིས་ཡུལ་དང་བདག་གི་ངོ་བོ་ལེན་པས་ན་ཉེ་བར་ལེན་པ་ཉོན་མོངས་པ་རྣམ་པ་བཞི་ཡིན་ཏེ། གནས་སྐབས་དེ་ནི་ལེན་པ་ཞེས་བྱའོ༎ དེ་སྲིད་འབྲས་བུ་འབྱུང་འགྱུར་བའི༎ ཞེས་བྱ་བ་ལ། དེ་ཞེས་བྱ་བ་ནི་ཡོངས་སུ་རྒྱུག་པར་སྟོན་ཏོ༎ འདི་ལ་སྲིད་པའི་འབྲས་བུ་འབྱུང་བར་འགྱུར་བ་ཡོད་པས་ན་སྲིད་པའི་འབྲས་བུ་འབྱུང་བར་འགྱུར་བ་སྟེ། ཡང་སྲིད་པའི་ལས་ཞེས་བྱ་བའི་ཐ་ཚིག་གོ༎ དེ་ནི་སྲིད་པ་ཡིན་ཞེས་བྱ་བ་ནི་འདིས་འབྱུང་བར་འགྱུར་བས་ན་སྲིད་པ་སྟེ་ལས་ཀྱི་རྣམ་གྲངས་ཡིན་ནོ༎ ཚོར་བའི་བར་ནི་རྒ་ཤི་ཡིན༎ ཞེས་བྱ་བ་ནི་ཚོར་བ་ལ་ཐུག་པའི་བར་ནི་རྒ་ཤི་སྟེ། མིང་དང་གཟུགས་ལ་སོགས་པ་ཡན་ལག་བཞིའི་ངོ་བོ་ཉིད་ཡིན་ནོ༎ བཅོམ་ལྡན་འདས་ཀྱིས་གདུལ་བའི་སྐྱེ་བོ་སྐྱོ་བར་བྱ་བའི་ཕྱིར་དགེ་སློང་དག་མིང་དང་གཟུགས་ཀྱི་སྐྱེ་བ་གང་ཡིན་པ་དེ་ནི་རྒ་ཤིའི་སྐྱེ་བ་ཡིན་ནོ༎ ཚོར་བའི་བར་དུ་ཡང་དེ་དང་འདྲའོ་ཞེས་ཡན་ལག་བཞི་རྒ་ཤིའི་སྒྲར་གསུངས་སོ༎ སྐད་ཅིག་པ་ཞེས་བྱ་བ་ནི་སྐད་ཅིག་མ་ལས་འབྱུང་བའམ།
འདི་ལ་སྐད་ཅིག་མ་འབྱུང་བས་ན་སྐད་ཅིག་པའོ༎ རྒྱུན་གྱིས་བརྩེ་བའམ་སྤྱོད་པ་ནི་རྒྱུན་ཆགས་པ་སྟེ། རྒྱུན་དང་ལྡན་པ་ཞེས་བྱ་བའི་ཐ་ཚིག་གོ། །འབྲེལ་པ་ཅན་ཡང་དེ་དང་འདྲ་བ་སྟེ༎ རྒྱུ་དང་འབྲས་བུ་འབྲེལ་པ་དང་ལྡན་པ་ཞེས་བྱ་བའི་དོན་ཏོ༎ གནས་སྐབས་པ་ནི་བཅུ་གཉིས་པ་ཕུང་པོ་ལྔའི་གནས་སྐབས་ཞེས་བྱ་བའི་ཐ་ཚིག་གོ༎ རྣམ་པར་ཤེས་པ་དང་ལྷན་ཅིག་འབྱུང་བ་ཞེས་བྱ་བ་རྒྱས་པར་འབྱུང་བ་ལ། འདིར་མིང་ནི་འདུ་ཤེས་ལ་སོགས་པ་ཕུང་པོ་གསུམ་མོ༎ གཟུགས་ནི་རྣམ་པར་རིག་བྱེད་དང་། རྣམ་པར་རིག་བྱེད་མ་ཡིན་པ་ལ་སོགས་པའོ༎ མིང་དང་གཟུགས་ལ་རྣམ་པར་གནས་པའི་དབང་པོ་རྣམས་ཞེས་བྱ་བ་ནི་དབང་པོ་རྣམས་དེ་ལ་རག་ལས་ཏེ་འབྱུང་བའི་ཕྱིར་རམ། དེ་དག་མིང་དང་གཟུགས་ལ་བརྟེན་ནས་རྣམ་པར་ཤེས་པ་གནས་པས་སོ༎ སྐྱེ་མཆེད་དྲུག་འདུས་པ་ནི་རེག་པའོ་ཞེས་བྱ་བ་པ་ལ་འདུས་པ་ནི་མིག་ལ་སོགས་པ་རང་རང་གི་ཡུལ་ལ་འཇུག་པ་སྟེ། དེ་ནི་ཅི་རིགས་པར་དེའི་ཚེ་གང་ལ་འདུས་པ་སྲིད་པ་དེའི་དེ་རེག་པ་ཡིན་པར་རིག་པར་བྱའོ༎ དེ་དང་མཚུངས་པར་ལྡན་པའི་ཀུན་ནས་དཀྲིས་པ་དག་ནི་ལེན་པའོ་ཞེས་བྱ་བ་ནི་དེ་དང་མཚུངས་པར་ལྡན་པ་ངོ་ཚ་མེད་པ་དང་ཁྲེལ་མེད་པ་ལ་སོགས་པའི་ཀུན་ནས་དཀྲིས་པ་དག་སྟེ། དེ་ནི་ལེན་པ་ཡིན་ནོ༎ དེས་ཀུན་ནས་བསླང་བ་ཞེས་བྱ་བ་ནི་སྲེད་པས་ཀུན་ནས་བསླང་བའོ༎ ཁ་ཅིག་ན་རེ་ཚོར་བས་ཀུན་ནས་བསླང་བའོ་ཞེས་ཟེར་རོ༎ སྐྱེ་བ་ནི་ཞེས་བྱ་བ་ནི་འབྱུང་བའོ༎ ཡོངས་སུ་སྨིན་པ་ནི་རྒ་བའོ་ཞེས་བྱ་བ་ནི་འབྲས་བུ་སྨིན་པའི་མཐུ་ཉམས་པའམ། སྐད་ཅིག་མ་སྔ་མ་ལ་ལྟོས་ནས་སོ༎ ཞིག་པ་ནི་ཤི་བའོ་ཞེས་བྱ་བ་ནི་སྐད་ཅིག་དེ་ལ་འཇིག་པའོ༎ གཞན་དག་ན་རེ་འཇིག་པ་ལ་མངོན་དུ་ཕྱོགས་པ་ནི་འཇིག་པའོ་ཞེས་ཟེར་རོ༎ སྐད་ཅིག་པ་དང་འབྲེལ་པ་ཅན་ནི་རབ་ཏུ་བྱེད་པ་དག་ལས་ཇི་སྐད་འབྱུང་བ་བཞིན་ནོ་ཞེས་བྱ་བ་རབ་ཏུ་བྱེད་པ་དག་ལས་ཇི་སྐད་འབྱུང་ཞེ་ན། རྟེན་ཅིང་འབྲེལ་བར་འབྱུང་བ་གང་ཞེ་ན།
འདུས་བྱས་ཀྱི་ཆོས་ཐམས་ ཅད་དོ་ཞེས་འབྱུང་སྟེ། དེ་ལ་འདུས་བྱས་ཀྱི་ཆོས་རྣམས་ནི་སྐད་ཅིག་རེ་རེ་ལ་འཇིག་པ་དང་ལྡན་པའི་ཕྱིར་རོ༎ རྟེན་ཅིང་འབྲེལ་པར་འབྱུང་བ་སྐད་ཅིག་པ་ཡིན་ལ། རྒྱུ་དང་འབྲས་བུར་གྱུར་པའི་སྐད་ཅིག་མ་གཉིས་ཀ་འབྲེལ་པའི་ཕྱིར་འབྲེལ་པ་ཅན་ཡིན་ནོ༎ ཚེ་གསུམ་བར་ཆད་མེད་པར་འབྲེལ་པ་དག །ཅེས་བྱ་བ་ནི་བཅུ་གཉིས་པའི་ཕུང་པོ་ལྔའི་གནས་སྐབས་ཏེ། ཚེ་འདས་པ་དང་མ་འོངས་པ་དང་ད་ལྟར་བྱུང་བའི་འབྲེལ་པའི་ཕྱིར་རྟེན་ཅིང་འབྲེལ་པར་འབྱུང་བ་གནས་སྐབས་པ་ཡིན་ནོ༎ བར་ཆད་མེད་པ་ཞེས་བྱ་བ་སྨོས་པ་ནི་ཆ་གསུམ་པ་རབ་ཏུ་གྲུབ་པར་བྱ་བའི་ཕྱིར་རོ༎ དེ་ཉིད་རྒྱུན་ཆགས་པ་ཡང་ཡིན་ནོ་ཞེས་བྱ་བ་ནི་གནས་སྐབས་པ་དེ་ཉིད་རྒྱུན་ཆགས་པ་དང་ལྡན་པའི་ཕྱིར་རྒྱུན་ཆགས་པ་ཡིན་ཏེ། སྐད་ཅིག་མ་དུ་མའི་ཕྱིར་རམ། ཚེ་དུ་མ་ཡིན་པའི་ཕྱིར་རོ༎ དགོངས་པ་ཅན་ཞེས་བྱ་བ་ནི་དགོངས་པ་ལས་བྱུང་བས་ན་དགོངས་པ་ཅན་ཏེ། གདུལ་བ་ལ་དགོངས་པའི་དབང་གིས་དེ་ལྟར་བཤད་དོ་ཞེས་བྱ་བའི་ཐ་ཚིག་གོ༎ མཚན་ཉིད་པ་ཡིན་ཞེས་བྱ་བ་ནི་མཚན་ཉིད་གཙོར་མཛད་པའི་ཕྱིར་ཏེ། རབ་ཏུ་བྱེད་པ་དག་ལས་ནི་འདུས་བྱས་ཐམས་ཅད་སྨོས་པས་རྟེན་ཅིང་འབྲེལ་པར་འབྱུང་བ་སེམས་ཅན་དུ་སྟོན་པ་དང་། སེམས་ཅན་དུ་སྟོན་པ་མ་ཡིན་པར་བཤད་དེ། འདུས་བྱས་ཐམས་ཅད་རྒྱུ་ཉིད་དང་ལྡན་པའི་ཕྱིར་རོ༎ གདུལ་བའི་རྨོངས་པ་བཟློག་པའི་ཕྱིར་ནི་སེམས་ཅན་དུ་སྟོན་པ་ཁོ་ནའི་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་སུ་བཤད་དེ་དེའི་ཕྱིར། སྔོན་དང་ཕྱི་མཐའ་བར་དག་ལ༎ རྨོངས་པ་རྣམ་པར་བཟློག་ཕྱིར་རོ༎ ཞེས་བྱ་བ་ལ་སྨོས་སོ༎ དེ་ཉིད་ཀྱི་ཕྱིར་ཆ་གསུམ་པ་ཡིན་ནོ་ཞེས་བྱ་བ་ལ་ཆ་ནི་ཚན་ཚན་ཡིན་ནོ༎ བདག་ཅི་ཞིག་ཏུ་བྱུང་བར་གྱུར་ཞེས་བྱ་བ་ནི་མིའམ་མི་མ་ཡིན་པའོ༎ བདག་ཇི་ལྟར་ནི་བྱུང་བར་གྱུར་ཞེས་བྱ་བ་ནི་རྣམ་པ་གང་གིས་ཏེ་རིགས་པ་གང་གིས་ཞེས་བྱ་བའི་ཐ་ཚིག་གོ༎
ཅི་མ་འོངས་པའི་དུས་ན་འབྱུང་བར་འགྱུར་རམ་ཞེས་བྱ་བ་རྒྱས་པར་འབྱུང་བ་ནི་ཅི་མ་འོངས་པའི་དུས་ན་འབྱུང་བར་འགྱུར་རམ། འོན་ཏེ་འབྱུང་བར་མི་འགྱུར་རམ། ཅི་ཞིག་ཏུ་འབྱུང་བར་འགྱུར། ཇི་ལྟར་འབྱུང་བར་འགྱུར་སྙམ་པ་ཡིན་ནོ༎ འདི་ཅི་ཞིག་ཡིན་ཞེས་བྱ་བ་ནི་བདག་གི་ངོ་བོའི་རྫས་ཚོལ་བའོ༎ འདི་ཇི་ལྟར་ཡིན་ཞེས་བྱ་བ་ནི་རྣམ་པ་གང་གིས་ཏེ་རིགས་པ་གང་གིས་ཞེས་བྱ་བ་ཡིན་ནོ༎ བདག་གི་ངོ་བོའི་རྫས་དེ་ཉིད་ངེས་པར་མི་ཟིན་པས་ཡོད་པ་ནི་ཅི་ཞིག་ཡིན་སྙམ་ཏེ་ད་ལྟ་བདག་ཡོད་པ་ནི་འདི་ནི་ཅི་ཞིག་ཡིན། འགྱུར་བ་ནི་ཅི་ཞིག་ཡིན་སྙམ་ནས་དེ་ལྟར་ངེས་པར་མི་ཟིན་ཏོ༎ མདོ་ལས་གོ་རིམས་བཞིན་ནོ་ཞེས་བྱ་བ་ནི་མ་རིག་པ་དང་འདུ་བྱེད་རྣམས་ནི་སྔོན་གྱི་མཐའ་ལ་རྨོངས་པ་བཟློག་པའི་ཕྱིར་རོ༎ སྐྱེ་བ་དང་རྒ་ཤི་ནི་ཕྱི་མའི་མཐའ་ལ་རྨོངས་པ་བཟློག་པའི་ཕྱིར་རོ༎ རྣམ་པར་ཤེས་པ་ནས་སྲིད་པའི་བར་ནི་བར་དུ་རྨོངས་པ་བཟློག་པའི་ཕྱིར་རོ་ཞེས་བྱ་བ་ཡིན་ནོ༎ འདི་ལྟར་མདོ་ཉིད་ལས་གསུངས་སོ་ཞེས་བྱ་བ་ནི་མདོ་ལས་ཀྱང་དེ་ཁོ་ན་ལྟར་བཤད་དོ་ཞེས་མདོས་རང་གི་བཤད་པ་གཞུང་འཛུགས་པར་བཤད་པ་ཡིན་ནོ༎ དེ་ནི་ཅི་བདག་འདས་པའི་དུས་ན་བྱུང་བར་གྱུར་ཏམ་སྙམ་དུ་སྔོན་གྱི་མཐའ་ལ་འབྲང་བར་མི་འགྱུར་རོ་ཞེས་བྱ་བ་རྒྱས་པར་གསུངས་སོ་ཞེས་བྱ་བ་ནི་ཅི་བདག་འདས་པའི་དུས་ན་བྱུང་བར་གྱུར་ཏམ་སྙམ་དུ་སྔོན་གྱི་མཐའ་ལ་རབ ཏུ་མི་རྒྱུག་པ་སྟེ། རྟེན་ཅིང་འབྲེལ་བར་འབྱུང་བ་ཡང་དག་པ་ཇི་ལྟ་བ་བཞིན་རབ་ཏུ་མཐོང་བ་ཁོ་ནས་འདས་པའི་དུས་ལ་ཐེ་ཚོམ་ཟ་བར་མི་འགྱུར་རོ་ཞེས་བྱ་བའི་ཐ་ཚིག་གོ༎ རྒྱས་པར་ཞེས་བྱ་བའི་སྒྲས་ནི་དེ་ནི་ཅི་བདག་མ་འོངས་པའི་དུས་ན་འབྱུང་བར་འགྱུར་སྙམ་དུ་མ་འོངས་པའི་མཐའ་ལ་འབྲང་བར་མི་འགྱུར་རོ་ཞེས་བྱ་བ་རྒྱས་པ་དང་། དེ་བཞིན་དུ་འདི་ཅི་ཞིག་ཡིན་སྙམ་དུ་བར་གྱི་མཐའ་ལ་རྒྱུག་པར་མི་འགྱུར་རོ་ཞེས་བྱ་བ་རྒྱས་པར་བསྡུས་པ་ཡིན་ནོ༎ སྲེད་པ་དང་ལེན་པ་དང་སྲིད་པ་དག་ཀྱང་ཞེས་བྱ་བ་ནི་སྲེད་པ་དང་ལེན་པ་དང་སྲིད་པ་ཐམས་ཅད་ཕྱི་མའི་མཐའ་ལ་རྨོངས་པ་བཟློག་པའི་ཕྱིར་ཡིན་གྱི་ཇི་སྐད་དུ་གོང་དུ་རྣམ་པར་ཤེས་པ་ནས་སྲིད་པའི་བར་ཞེས་བཤད་པ
ལྟ་བུར་བར་དུ་རྨོངས་ པ་བཟློག་པའི་ཕྱིར་ནི་མ་ཡིན་ནོ༎ འདི་ལ་རིགས་པ་ཅི་ཡོད་ཅེ་ན། འདི་དག་ནི་དེ་ཁོ་ནའི་རྒྱུ་ཡིན་ནོ་ཞེས་བྱ་བ་སྨོས་ཏེ། འདི་ལྟར་འདི་དག་ནི་ཕྱི་མའི་མཐའ་ཁོ་ནའི་རྒྱུ་ཡིན་པས་སོ༎ ལས་དང་ཉོན་མོངས་པའི་རྟེན་ཡིན་པའི་ཕྱིར་ཞེས་བྱ་བ་ནི་རྣམ་པར་ཤེས་པ་ལ་སོགས་པ་ནི་གཞི་ཡིན་ཏེ། ལས་དང་ཉོན་མོངས་པ་རྣམས་ཀྱི་གཞི་ཡིན་ནོ་ཞེས་བྱ་བའི་ཐ་ཚིག་གོ༎ དེ་བཞིན་འབྲས་བུ་ཡིན་ཞེས་བྱ་བ་ནི་ཡན་ལག་བདུན་པོ་ཉིད་འབྲས་བུ་ཡིན་ཏེ། རྣམ་པར་ཤེས་པ་དང་། མིང་དང་། གཟུགས་དང་། སྐྱེ་མཆེད་དྲུག་དང་། རེག་པ་དང་། ཚོར་བའི་ཡན་ལག་ནི་མ་རིག་པ་དང་། འདུ་བྱེད་རྣམས་ཀྱི་འབྲས་བུ་ཡིན་ནོ༎ སྐྱེ་བ་དང་རྒ་ཤི་ནི་སྲེད་པ་དང་། ལེན་པ་དང་། སྲིད་པ་རྣམས་ཀྱི་འབྲས་བུ་ཡིན་ནོ༎ ལྔ་ནི་རྒྱུར་གྱུར་པ་དག་ཡིན་ནོ་ཞེས་བྱ་བ་ནི་མ་རིག་པ་དང་། འདུ་བྱེད་དང་། སྲེད་པ་དང་། ལེན་པ་དང་། སྲིད་པ་རྣམས་སོ༎ ལས་དང་ཉོན་མོངས་པའི་རང་བཞིན་ཡིན་པའི་ཕྱིར་ཞེས་བྱ་བ་ནི་མ་རིག་པ་དང་སྲེད་པ་དང་ལེན་པ་རྣམས་ནི་ཉོན་མོངས་པའི་རང་བཞིན་ཡིན་ནོ༎ འདུ་བྱེད་དང་སྲིད་པ་ནི་ལས་ཀྱི་རང་བཞིན་ཡིན་ནོ༎ གཞི་རྣམ་པ་ལྔ་ཞེས་བྱ་བ་ནི་རྣམ་པར་ཤེས་པ་དང་མིང་དང་གཟུགས་དང་སྐྱེ་མཆེད་དྲུག་དང་རེག་པ་དང་ཚོར་བ་ཞེས་བྱའོ༎ ཉོན་མོངས་པ་རྣམ་པ་གཉིས་ཐ་དད་པའི་ཕྱིར་ཞེས་བྱ་བ་ནི་སྲེད་པ་དང་ལེན་པ་ཞེས་བྱའོ༎ མ་འོངས་པའི་དུས་སུ་ནི་རྣམ་པ་གཉིས་ཐ་དད་པའི་ཕྱིར་འབྲས་བུ་མདོར་བསྡུས་ཞེས་བྱ་བ་ནི་སྐྱེ་བ་དང་རྒ་ཤི་ཞེས་བྱ་བའོ༎ འདས་པའི་དུས་སུ་ནི་ཉོན་མོངས་པ་སྒོ་གཅིག་ཏུ་བསྟན་པའི་ཕྱིར་རྒྱུ་མདོར་བསྡུས་ཞེས་བྱ་བ་ནི་ཉོན་མོངས་པ་མ་རིག་པའི་སྒོ་ནས་བསྟན་པའི་ཕྱིར་རོ་ཞེས་བྱ་བའི་ཐ་ཚིག་སྟེ། མ་འོངས་པའི་དུས་སུ་ཡང་དེ་ལྟར་འབྲས་བུ་རྣམ་པ་ལྔར་རྒྱ་མ་བསྐྱེད་ལ་འདས་པའི་དུས་སུ་དེ་ལྟར་རྒྱུ་རྣམ་པ་གཉིས་སུ་རྒྱ་མ་བསྐྱེད་དོ༎ འདི་ལྟར་འདིར་བཅོམ་ལྡན་འདས་ཀྱིས་བསྟན་ཟིན་ཏོ་ཞེས་བྱ་བ་གང་ཞེ་ན། ཉོན་མོངས་པ་ལས་ཉོན་མོངས་པ༎
ཞེས་བྱ་བ་དེ་ལྟ་བུ་ལ་སོགས་པ༎ འདི་ནི་སྲིད་པའི་ཡན་ལག་ལུགས༎ ཞེས་བྱ་བ་ཡིན་ནོ༎ དེ་ལས་གཞི་ཞེས་བྱ་བ་ནི་བྱ་བ་དེ་ལས་སོ༎ དེ་ལས་གཞི་དང་ཉོན་མོངས་སྐྱེ ། ཞེས་བྱ་བ་ནི་གཞི་ལས་ཞེས་བྱ་བའི་དབང་དུ་བྱས་པ་ཡིན་ནོ༎ སྐྱེ་བ་ཞེས་བྱ་བ་འདིར་ནི་དེ་ལྟར་ན་ཞེས་བྱ་བ་ཞིག་ཁོང་ནས་དབྱུང་ངོ་༎ གཞི་འམ་ཉོན་མོངས་པ་ལས་སྐྱེ་བར་འགྱུར་རོ་ཞེས་བསྟན་པ་ཡིན་ཞེས་བྱ་བ་ནི་འདི་ན་གཞི་ལས་ཀྱང་ཉོན་མོངས་པ་སྐྱེ་བ་མཐོང་སྟེ། ཚོར་བ་ལས་སྲེད་པ་ཞེས་བྱ་བ་ཡིན་ནོ༎ དེ་བཞིན་དུ་ཉོན་མོངས་པ་ལས་ཀྱང་ཉོན་མོངས་པ་སྐྱེ་བ་མཐོང་སྟེ། སྲེད་པ་ལས་ལེན་པ་ཞེས་བྱ་བ་ཡིན་ནོ༎ མ་རིག་པ་ཡང་སྔོན་གྱི་མཐའི་ཉོན་མོངས་པ་ཐམས་ཅད་ཀྱི་ངོ་བོ་ཉིད་ཡིན་པར་ཡང་བཤད་པས་དེ་གལ་ཏེ་ལེན་པ་ཡིན་ན་ནི་སྲིད་པ་ལས་སྐྱེའོ་ཞེས་བྱ་བར་ཤེས་སོ༎ འོན་ཏེ་སྲེད་པ་ཡིན་ན་ནི་གཞི་ལས་སྐྱེའོ་ཞེས་བྱ་བར་ཤེས་སོ༎ དེ་ལྟ་བས་ན་མ་རིག་པ་ཉོན་མོངས་པའི་ངོ་བོ་ཉིད་གཞི་འམ་ཉོན་མོངས་པ་ལས་སྐྱེའོ་ཞེས་བསྟན་པ་ཡིན་ནོ༎ རྒ་ཤི་ཡང་ཡན་ལག་བཞིའི་ངོ་བོ་ཉིད་ཀྱི་གཞི་ཡིན་ནོ་ཞེས་བཤད་དོ༎ འདི་ན་གཞི་ལས་ཀྱང་ཉོན་མོངས་པ་སྐྱེ་བར་མཐོང་སྟེ། ཚོར་བའི་རྐྱེན་གྱིས་སྲེད་པ་ཞེས་བྱ་བ་ཡིན་ནོ༎ དེ་ལྟ་བས་ན་དེ་ལས་ཀྱང་ཉོན་མོངས་པ་འབྱུང་ཞིང་འབྱུང་བར་འགྱུར་རོ་ཞེས་བསྟན་པ་ཡིན་པས་ཡང་འདི་ལས་ཁ་བསྐང་བར་བྱ་བ་ཅུང་ཟད་ཀྱང་མེད་དེ། དེ་ལྟར་བསྟན་ཟིན་པའི་ཕྱིར་རོ༎ ཡང་བཅོམ་ལྡན་འདས་ཀྱིས་ལུགས་དེ་ལྟར་བསྟན་པར་ཅི་མངོན་ཞེ་ན་སྨྲས་པ། དེ་ལྟར་ན་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཞིག་ཡང་དག་པར་འབྱུང་བར་འགྱུར་རོ་ཞེས་གསུངས་པའི་ཕྱིར་རོ༎ དེ་ལྟ་མ་ཡིན་ན་འདི་ནུས་པ་ཅི་ཞིག་ཡོད་པར་འགྱུར་ཞེས་བྱ་བ་ནི་གལ་ཏེ། ཉོན་མོངས་པ་ལས་ཉོན་མོངས་དང་། །བྱ་བ་ཉིད་དོ་དེ་ལས་གཞི༎ དེ་ལས་གཞི་དང་ཉོན་མོངས་སྐྱེ༎ ཞེས་ཇི་སྐད་བཤད་པའི་ལུགས་འདི་མ་ཡིན་པར་གྱུར་ན། མ་རིག་པའི་རྐྱེན་གྱིས་འདུ་བྱེད་ཅེས་བྱ་བ་ནས།
སྐྱེ་བའི་རྐྱེན་གྱིས་རྒ་ཤི་དང་། མྱ་ངན་དང་སྨྲེ་ སྔགས་འདོན་པ་དང་། སྡུག་བསྔལ་དང་། ཡིད་མི་བདེ་བ་དང་། འཁྲུག་པ་རྣམས་འབྱུང་བར་འགྱུར་རོ་ཞེས་བྱ་བ་དེ་ཙམ་ཁོ་ན་ཞིག་གསུངས་པར་འགྱུར་གྱི། དེ་ལྟར་ན་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་ཡང་དག་པར་འབྱུང་བར་འགྱུར་རོ་ཞེས་བྱ་བ་འདི་གསུངས་པར་མི་འགྱུར་རོ༎ ཡང་དག་པར་འབྱུང་བ་དང་སྐྱེ་བ་ཞེས་བྱ་བ་ནི་དོན་ཐ་དད་པ་མ་ཡིན་ཏེ། དེ་ལྟ་བས་ན་འདིའི་ནུས་པ་ནི་ཇི་སྐད་བཤད་པའི་རྣམ་པ་མངོན་པར་རྗོད་པར་བྱེད་པ་ཡིན་ནོ་ཞེས་བྱ་བར་མངོན་ནོ༎ གཞན་དག་ན་རེ་ཞེས་བྱ་བ་ནི་སློབ་དཔོན་ཡིད་འོང་གི་མཁན་པོ་གནས་བརྟན་དབྱིག་གཉེན་དེ་སྐད་ཟེར་བ་ཡིན་ནོ༎ མདོ་གཞན་ལས་མ་རིག་པ་ཡང་ཚུལ་བཞིན་མ་ཡིན་པ་ཡིད་ལ་བྱེད་པའི་རྒྱུ་ལས་བྱུང་བ་ཡིན་ནོ་ཞེས་གསུངས་ཞེས་བྱ་བ་ནི་རྒྱུ་དང་བཅས་རྐྱེན་དང་བཅས་གཞི་དང་བཅས་པའི་མདོ་ལས་སོ༎ ཇི་ལྟར་ཞེ་ན། མདོ་ལས། དགེ་སློང་དག་མ་རིག་པ་ནི་རྒྱུ་དང་བཅས་རྐྱེན་དང་བཅས་གཞི་དང་བཅས་པ་ཡིན་ནོ༎ དགེ་སློང་དག་མ་རིག་པའི་རྒྱུ་ནི་གང་རྐྱེན་ནི་གང་གཞི་ནི་གང་ཞེ་ན། དགེ་སློང་དག་ཚུལ་བཞིན་མ་ཡིན་པ་ཡིད་ལ་བྱེད་པ་ནི་མ་རིག་པའི་རྒྱུའོ༎ ཚུལ་བཞིན་མ་ཡིན་པ་ཡིད་ལ་བྱེད་པ་ནི་རྐྱེན་ནོ༎ ཚུལ་བཞིན་མ་ཡིན་པ་ཡིད་ལ་བྱེད་པ་ནི་གཞིའོ་ཞེས་འབྱུང་བའི་ཕྱིར་རོ། ༎ །བམ་པོ་ཉི་ཤུ་རྩ་ལྔ་པ། ཚུལ་བཞིན་མ་ཡིན་པ་ཡིད་ལ་བྱེད་པ་ཡང་མ་རིག་པའི་རྒྱུ་ལས་བྱུང་བ་ཡིན་ནོ་ཞེས་གསུངས་ཞེས་བྱ་བ་ནི་མདོ་གཞན་ལས་ཞེས་བྱ་བ་སྐབས་དང་སྦྱར་ཏེ། མདོ་ལས། མིག་དང་གཟུགས་ལ་བརྟེན་ནས་གཏི་མུག་ལས་སྐྱེས་པའི་ཡིད་ལ་བྱེད་པ་རྙོག་པ་སྐྱེའོ་ཞེས་འབྱུང་བའི་ཕྱིར་རོ༎ དེ་ཅིའི་ཕྱིར་འདིར་མ་སྨོས། ཇི་ལྟར་ན་ཡན་ལག་གཞན་ཡིན་པར་མི་འགྱུར་ཞེ་ན། དེ་ནི་འདིར་ཡང་ལེན་པའི་ནང་དུ་འདུས་པའི་ཕྱིར་བཤད་པ་ཡིན་ནོ་ཞེས་བྱ་བ་སྨོས་ཏེ། དེ་ཞེས་བྱ་བ་ནི་ཡིད་ལ་བྱེད་པ་རྙོག་པའོ༎ འདིར་ཞེས་བྱ་བ་ནི་རྟེན་ཅིང་འབྲེལ་པར་འབྱུང་བའི་མདོར་རོ༎
ཇི་ལྟར་བཤད་ཅེ་ན། ལེན་པའི་ནང་དུ་འདུས་པའི་ཕྱིར་བཤད་པ་ཡིན་ནོ༎ འདི་ལྟར་ལེན་པ་ནི་ལོངས་སྤྱོད་རྣམས་ཐོབ་པར་བྱ་བའི་ཕྱིར་ཉོན་མོངས་པ་ཀུན་དུ་སྤྱོད་པའི་གནས་སྐབས་ཡིན་ལ། དེའི་ནང་དུ་ཡང་ཚུལ་བཞིན་མ་ཡིན་པ་ཡིད་ལ་བྱེད་པ་ཕྱིན་ཅི་ལོག་གི་སེམས་པའི་གཏོད་པ་འདུས་པས་བཤད་པ་ཡིན་ནོ༎ དེའི་ཕྱིར་མ་རིག་པ་རྒྱུ་མེད་པ་ཉིད་ཀྱང་མེད་དོ༎ མ་རིག་པ་ལ་སོགས་པ་ཡན་ལག་བཅུ་གཉིས་ལས་ཡན་ལག་གཞན་གྱིས་ཁ་བསྐང་བར་བྱ་བ་ཡང་མི་དགོས་སོ༎ ཚུལ་བཞིན་མ་ཡིན་པ་ཡིད་ལ་བྱེད་པ་མ་རིག་པའི་རྒྱུ་ཅན་ཡིན་པའི་ཕྱིར་ཐུག་པ་མེད་པར་ཡང་ཐལ་བར་ཡང་མི་འགྱུར་རོ༎ སློབ་དཔོན་གྱིས་ཇི་ལྟར་འདུས་ཞེས་བྱ་བ་རྒྱས་པར་སྨོས་ཏེ། ཚུལ་བཞིན་མ་ཡིན་པ་ཡིད་ལ་བྱེད་པ་ལེན་པའི་ནང་དུ་ཇི་ལྟར་འདུས། ཚུལ་བཞིན་མ་ཡིན་པ་ཡིད་ལ་བྱེད་པ་ལེན་པའི་ངོ་བོ་ཉིད་ནི་མ་ཡིན་ནོ༎ གལ་ཏེ་མཚུངས་པར་ལྡན་པ་ལས་ཡིན་ཏེ། གལ་ཏེ་ཚུལ་བཞིན་མ་ཡིན་པ་ཡིད་ལ་བྱེད་པ་ལེན་པ་དང་མཚུངས་པར་ལྡན་པར་འགྱུར་བས་དེའི་ཕྱིར་འདི་ནི་ལེན་པའི་ནང་དུ་འདུས་པར་འདོད་ན། རྟེན་ཅིང་འབྲེལ་པར་འབྱུང་བའི་ཡན་ལག་སྲེད་པ་དང་མ་རིག་པ་དག་གི་ནང་དུ་ཚུལ་བཞིན་མ་ཡིན་པ་ཡིད་ལ་བྱེད་པ་དེ་འདུས་པར་འགྱུར་ཏེ། འདི་ནི་སྲེད་པ་དང་མ་རིག་པ་དག་དང་ཡང་མཚུངས་པར་ལྡན་པར་འགྱུར་རོ༎ དེས་ན་འདི་སྐད་དུ། དེ་ནི་འདིར་ཡང་མ་རིག་པ་དང་། སྲེད་པ་དང་། ལེན་པའི་ནང་དུ་འདུས་པའི་ཕྱིར་བཤད་པ་ཡིན་ནོ་ཞེས་བརྗོད་པར་བྱ་དགོས་པར་འགྱུར་གྱི། འདི་སྐད་དུ་དེ་ནི་འདིར་ཡང་ལེན་པའི་ནང་དུ་འདུས་པའི་ཕྱིར་བཤད་པ་ཡིན་ནོ་ཞེས་བརྗོད་པར་བྱ་བ་ནི་མ་ཡིན་ཏེ། ལེན་པ་ཁོ་ནའི་ནང་དུ་འདུས་པར་ངེས་པར་གཟུང་བར་ནི་མི་བྱ་བ་ཉིད་དོ་སྙམ་དུ་བསམས་པ་ཡིན་ནོ༎ ནང་དུ་འདུས་པ་ཡིན་དུ་ཆུག་ན་ཡང་ཞེས་བྱ་བ་ནི་ནང་དུ་འདུས་པ་མི་སྲིད་པ་ཁས་བླངས་ཏེ་སྨྲ་བ་ཡིན་ནོ༎
ཇི་ལྟར་ན་མ་རིག་པའི་རྒྱུ་ཚུལ་བཞིན་མ་ཡིན་པ་ཡིད་ལ་བྱེད་པ་ཡིན་པར་བཤད་པ་ཡིན་ ཏེ། མདོའི་ཚིག་དེ་ལྟ་བུ་ནི་མེད་དོ༎ གལ་ཏེ་ནང་དུ་འདུས་པ་ཁོ་ནས་ཞེས་བྱ་བ་རྒྱས་པར་འབྱུང་བ་ནི་གལ་ཏེ་གང་གི་ཕྱིར་ཚུལ་བཞིན་མ་ཡིན་པ་ཡིད་ལ་བྱེད་པ་ལེན་པའི་ནང་དུ་འདུས་པ་དེའི་ཕྱིར་མ་རིག་པའི་རྒྱུ་ཚུལ་བཞིན་མ་ཡིན་པ་ཡིད་ལ་བྱེད་པ ཡིན་ནོ་ཞེས་བྱ་བར་བསྟན་པ་ཡིན་ལ། ལེན་པ་སྨོས་པ་ཁོ་ནས་དེ་གྲུབ་པའི་ཕྱིར་དེ་ཡན་ལག་གཞན་དུ་བརྗོད་པར་བྱ་ཡང་མི་དགོས་ན། འོ་ན་ནི་སྲེད་པ་དང་མ་རིག་པ་དག་ཀྱང་ལེན་པའི་ནང་དུ་འདུ་བས་དེ་གཉིས་ཀྱང་དེའི་ནང་དུ་འདུས་པའི་ཕྱིར་ཡན་ལག་གཞན་ཉིད་དུ་མི་བྱ་བར་འདུས་ཏེ། ལེན་པ་སྨོས་པ་ཁོ་ནས་དེ་གྲུབ་པའི་ཕྱིར་རོ༎ སྲེད་པ་དང་མ་རིག་པ་དག་ནི་ལོགས་ཤིག་ཏུ་ཡང་ཡན་ལག་ཏུ་བཤད་དེ། དེ་ལྟ་བས་ན་དེ་ནི་ལེན་པའི་ནང་དུ་འདུས་པར་ཡང་མི་རུང་ངོ་༎ གཞན་དག་ན་རེ་ཞེས་བྱ་བ་ནི་བཙུན་པ་དཔལ་ལེན་ཏོ༎ མདོ་གཞན་ལས་མ་རིག་པའི་རྒྱུ་ཚུལ་བཞིན་མ་ཡིན་པ་ཡིད་ལ་བྱེད་པ་ཡིན་པར་གསུངས་ཏེ་ཞེས་བྱ་བ་ནི་རྒྱུ་དང་བཅས་རྐྱེན་དང་བཅས་གཞི་དང་བཅས་པའི་མདོ་ལས་དགེ་སློང་དག་མ་རིག་པ་ཡང་རྒྱུ་དང་བཅས་རྐྱེན་དང་བཅས་གཞི་དང བཅས་པ་ཡིན་ནོ་ཞེས་བྱ་བ་རྒྱས་པར་འབྱུང་བ་ཡིན་ནོ༎ དེ་ཡང་ཞེས་བྱ་བ་ནི་ཚུལ་བཞིན་མ་ཡིན་པ་ཡིད་ལ་བྱེད་པ་དེ་ཡང་རེག་པའི་དུས་སུ་བསྟན་པ་ཡིན་ནོ༎ ཇི་ལྟ་ཞེ་ན། མིག་དང་གཟུགས་རྣམས་ལ་བརྟེན་ནས་གཏི་མུག་ལས་སྐྱེས་པའི་ཡིད་ལ་བྱེད་པ་རྙོག་པ་སྐྱེའོ་ཞེས་གསུངས་ཞེས་བྱ་བ་སྨོས་ཏེ། མིག་གི་རྣམ་པར་ཤེས་པ་སྐྱེ་བའི་དུས་གང་ཡིན་པ་འདི་ནི་རེག་པའི་དུས་ཡིན་ནོ༎ ཡིད་ལ་བྱེད་པ་རྙོག་པ་ནི་ཚུལ་བཞིན་མ་ཡིན་པར་ཞུགས་པའི་ཕྱིར་རམ། གཏི་མུག་ལས་སྐྱེས་པའི་ཕྱིར་ཏེ་གཏི་མུག་ལས་སྐྱེས་པ་ནི་གཏི་མུག་ལས་སྐྱེས་པའོ༎ མ་རིག་པའི་འདུས་ཏེ་རེག་པ་ལས་བྱུང་བའི་ཚོར་བ་ཞེས་བྱ་བ་ནི་མ་རིག་པ་དང་མཚུངས་པར་ལྡན་པའི་རེག་པ་ལས་བྱུང་བ་ནི་མ་རིག་པའི་འདུས་ཏེ་རེག་པ་ལས་བྱུང་བའི་ཚོར་བ་སྟེ།
གང་ལ་མ་རིག་པའི་འདུས་ཏེ་རེག་པ་ལས་བྱུང་བའི་ཚོར་བ་ཡོད་པ་དེ་ལ་ནི་གདོན་མི་ཟ་བར་མ་རིག་པ་དང་མཚུངས་པར་ལྡན་པར་འགྱུར་རོ༎ མ་རིག་པ་དང་མཚུངས་པར་མི་ལྡན་པའི་ཚོར་བ་ནི་སྲེད་པའི་རྒྱུར་ཡང་མི་འགྱུར་རོ༎ དེ་ལྟ་བས་ན་རེག་པའི་དུས་ན་ཡོད་པའི་ཚུལ་བཞིན་མ་ཡིན་པ་ཡིད་ལ་བྱེད་པ་ནི་ཚོར་བ་དང་ལྷན་ཅིག་འཇུག་པའི་མ་རིག་པའི་རྐྱེན་གྱི་ངོ་བོར་གྲུབ་པས་མ་རིག་པ་ནི་ཚུལ་བཞིན་མ་ཡིན་པ་ཡིད་ལ་བྱེད་པའི་རྒྱུ་ལས བྱུང་བ་ཡིན་ནོ་ཞེས་བྱ་བ་འདི་བསྟན་པ་ཡིན་ནོ༎ དེ་ལྟ་བས་ན་ཚུལ་བཞིན་མ་ཡིན་པ་ཡིད་ལ་བྱེད་པའི་རྒྱུ་ལས་བྱུང་བའི་ཕྱིར་མ་རིག་པ་རྒྱུ་མེད་པ་ཉིད་ཀྱང་མ་ཡིན་ཞིང་དེ་ལྟར་རེག་པའི་དུས་ན་ཡོད་པའི་ཚུལ་བཞིན་མ་ཡིན་པ་ཡིད་ལ་བྱེད་པ་ཚོར་བ་དང་ལྷན་ཅིག འབྱུང་བའི་མ་རིག་པའི་རྐྱེན་གྱི་ངོ་བོར་གྲུབ་པས་བཅུ་གཉིས་ལས་མ་གཏོགས་པའི་ཡན་ལག་གཞན་གྱིས་ཁ་བསྐང་བར་ཡང་མི་བྱའོ༎ ཐུག་པ་མེད་པར་ཐལ་བར་འགྱུར་བའང་མ་ཡིན་ཏེ། གཏི་མུག་ལས་སྐྱེས་པའི་ཡིད་ལ་བྱེད་པ་རྙོག་པ་ཞེས་འབྱུང་བས་ཚུལ་བཞིན་མ་ཡིན་པ་ཡིད་ལ་བྱེད་པ་དེ་ཡང་གཏི་མུག་ལས་སྐྱེས་པ་ཡིན་པར་གསུངས་པ་ཡིན་པའི་ཕྱིར་རོ༎ དེ་ལྟ་བས་ན་འདི་ནི་ཚུལ་བཞིན་མ་ཡིན་པ་ཡིད་ལ་བྱེད་པ་ལས་ཀྱང་མ་རིག་པ་འབྱུང་ལ་མ་རིག་པ་ལས་ཀྱང་ཚུལ་བཞིན་མ་ཡིན་པ་ཡིད་ལ་བྱེད་པ་འབྱུང་ངོ་ཞེས་འཁོར་ལོ་ལྟ་བུར་བཤད་པ་ཡིན་ནོ༎ འདི་ནི་སློབ་དཔོན་གྱིས་ཉེས་པ་དང་བཅས་པར་གཟིགས་ནས་ཉེས་པ་དེ་མངོན་པར་བྱ་བའི་ཕྱིར་ཐལ་བར་འགྱུར་བ་བརྩམ་པར་འོ་ན་ནི་དེ་ནི་ཞེས་བྱ་བ་རྒྱས་པར་སྨོས་ཏེ། འོ་ན་ནི་ཞེས་བྱ་བ་ནི་དོན་གཞན་བརྗོད་པར་འདོད་པ་ཡིན་ནོ༎ སྐལ་ལྡན་ཁྱད་པར་ཅན་ན་རེ་ད་ནི་ཞེས་བྱ་བ་ནི་དོན་ཡིན་ནོ་ཞེས་ཟེར་རོ༎ དེ་ནི་ཞེས་བྱ་བ་ནི་མདོ་དང་རིགས་པའི་སྒོ་ནས་མ་རིག་པའི་རྒྱུ་ཚུལ་བཞིན་མ་ཡིན་པ་ཡིད་ལ་བྱེད་པ་ཡིན་ནོ་ཞེས་ཇི་སྐད་རྒྱས་པར་བཤད་པ་ཡིན་ཏེ། དེ་ནི་མདོ་གཞན་དུ་གསུངས་པས་རྟེན་ཅིང་འབྲེལ་པར་འབྱུང་བའི་མདོ་འདིར་ཡང་བརྗོད་པར་བྱ་དགོས་སོ༎
བརྗོད་པར་བྱ་མི་དགོས་སོ་ཞེས་ཟེར་ བ་ནི་བཙུན་པ་དཔལ་ལེན་ཏོ༎ རིགས་པ་གང་གིས་ཞེས་དྲིས་པ་དང་བཙུན་པ་དཔལ་ལེན་གྱིས་དགྲ་བཅོམ་པ་རྣམས་ཀྱི་ཚོར་བ་མ་རིག་པ་མེད་པ་ནི་སྲེད་པའི་རྐྱེན་མ་ཡིན་ནོ་ཞེས་བྱ་བ་རྒྱས་པར་སྨོས་ཏེ། དགྲ་བཅོམ་པ་རྣམས་ལ་ཡང་ཚོར་བ་ཡོད་ལ་དེ་ནི་སྲེད་པའི་རྐྱེན་ཡང་མ་ཡིན་པས་ཚོར་བ་མ་རིག་པ་དང་བཅས་པ་ཁོ་ན་སྲེད་པའི་རྐྱེན་ཡིན་ནོ་ཞེས་བྱ་བར་ཤེས་སོ༎ ཕྱིན་ཅི་ལོག་མེད་པའི་རེག་པ་ཡང་ཉོན་མོངས་པ་ཅན་གྱི་ཚོར་བའི་རྐྱེན་མ་ཡིན་ནོ་ཞེས་བྱ་བར་སྐབས་དང་སྦྱར་རོ༎ དགྲ་བཅོམ་པ་མ་རིག་པ་མེད་པའི་རེག་པ་ཡང་ཕྱིན་ཅི་ལོག་མ་ཡིན་ཞེས་བྱ་བ་ནི་རྟེན་ཅིང་འབྲེལ་པར་འབྱུང་བའི་མདོ་ལས་ཚོར་བའི་རྐྱེན་དུ་བཤད་པ་གང་ཡིན་པའི་རེག་པ་ཡང་མ་རིག་པ་དང་བཅས་པ་ཁོ་ནའོ་ཞེས་བྱ་བར ཤེས་ལ་མ་རིག་པ་ཡང་འདིའི་རྒྱུ་ཡིན་ནོ་ཞེས་བྱ་བར་ཤེས་པའི་རིགས་པ་འདིས་རྟེན་ཅིང་འབྲེལ་པར་འབྱུང་བའི་མདོ་ལས་འབྱུང་བ་རེག་པ་མ་རིག་པ་དང་བཅས་པའི་རྐྱེན་གྱིས་ཚོར་བ། ཚོར་བ་མ་རིག་པ་དང་བཅས་པའི་རྐྱེན་གྱིས་སྲེད་པ་ཞེས་བྱ་བ་ཡིན་པར་ཤེས་སོ༎ དེའི་ཕྱིར་ཇི་སྐད་བཤད་པའི་རིགས་པ་འདིས་དེ་ཡང་རེག་པའི་དུས་སུ་བསྟན་པ་ཡིན་ལ་ཞེས་བྱ་བ་རྒྱས་པར་རྟེན་ཅིང་འབྲེལ་པར་འབྱུང་བ་འདིར་མ་རིག་པའི་རྒྱུ་ནི་ཚུལ་བཞིན་མ་ཡིན་པ་ཡིད་ལ་བྱེད་པའོ་ཞེས་བྱ་བ་གྲུབ་པ་ཡིན ནོ༎ འདིར་བརྒལ་བ་གལ་ཏེ་ཚོར་བ་མ་རིག་པ་མེད་པ་ནི་སྲེད་པའི་རྐྱེན་མ་ཡིན་ནོ་ཞེས་བྱ་བ་ལ་སོགས་པའི་ཚིག་གིས་རང་གི་རིགས་པ་ཁོ་ནས་མ་རིག་པའི་རྒྱུ་ཡང་ཚུལ་བཞིན་མ་ཡིན་པ་ཡིད་ལ་བྱེད་པ་ཡིན་ལ། ཚུལ་བཞིན་མ་ཡིན་པ་ཡིད་ལ་བྱེད་པའི་རྒྱུ་ཡང་མ་རིག་པ་ཡིན་ནོ་ཞེས་བྱ་བར་ཤེས་ན། འོ་ན་མ་རིག་པ་དང་ཚུལ་བཞིན་མ་ཡིན་པ་ཡིད་ལ་བྱེད་པ་དག་ཕན་ཚུན་གྱི་རྒྱུ་ཅན་ཉིད་ཡིན་པར་རབ་ཏུ་སྟོན་པ་མདོ་གཞན་ལ་བརྟེན་ཅི་དགོས། འདིར་སྨྲས་པ། དེ་ནི་བདེན་ན་འོན་ཀྱང་དེ་ནི་རིགས་པ་ཙམ་དུ་ཟད་ཀྱི། ཞལ་ནས་རྟེན་ཅིང་འབྲེལ་པར་འབྱུང་བའི་མདོ་ལས་གསུངས་པ་ནི་མ་ཡིན་ནོ༎
དེའི་ཕྱིར་ཞལ་ནས་མདོ་གཞན་ལས་གསུངས་པའི་སྒོ་ནས་རིགས་པ་འདི་རྣམ་པར་འཇོག་པས་མདོ་གཞན་ཉེ་བར་འགོད་པ་དགོས་པ་གཞན་ཡིན་པར་ཁོང་དུ་ཆུད་པར་བྱའོ༎ དེ་ལྟ་ན་ནི་ཧ་ཅང་ཐལ་བར་འགྱུར་ཞེས་ཟེར་བ་ནི་བསྟན་བཅོས་མཛད་པའོ༎ ཇི་ལྟར་ན་ཧ་ཅང་ཐལ་བར་འགྱུར་ཞེ་ན། བཤད་པ། མདོ་གཞན་ལས་ནི་མ་རིག་པའི་འདུས་ཏེ་རེག་པ་ལས་བྱུང་བའི་ཚོར་བ་ལ་བརྟེན་ནས་སྲེད་པ་སྐྱེའོ་ཞེས་བསྟན་ཏེ། དགྲ་བཅོམ་པ་རྣམས་ཀྱི་ཚོར་བ་མ་རིག་པ་མེད་པ་ནི་སྲེད་པའི་རྐྱེན་མ་ཡིན་ནོ༎ ཕྱིན་ཅི་ལོག་མེད་པའི་རེག་པ་ཡང་ཉོན་མོངས་པ་ཅན་གྱི་ཚོར་བའི་རྐྱེན་མ་ཡིན་ལ། དགྲ་བཅོམ་པ་མ་རིག་པ་མེད་པའི་རེག་པ་ཡང་ཕྱིན་ཅི་ལོག་མ་ཡིན་ནོ་ཞེས་བྱ་བའི་རིགས་པ་འདིས་རེག་པ་དང་ཚོར་བ་ཞེས་བྱ་བའི་ཡན་ལག་འདི་གཉིས་ཀྱང་རྟེན་ཅིང་འབྲེལ་པར་འབྱུང་བའི་མདོ་འདིར་མ་སྨོས་བཞིན་དུ་གཞན་ནས་བསྟན པའི་ཕྱིར་ཤེས་པར་འགྱུར་བས་ཡན་ལག་འདི་གཉིས་ཀྱང་མ་སྨོས་པར་འགྱུར་རོ༎ དེ་བཞིན་དུ་མདོ་གཞན་ལས་དེ་གལ་ཏེ་བསོད་ནམས་ཀྱི་འདུ་བྱེད་དག་མངོན་པར་འདུ་བྱེད་ན་བསོད་ནམས་སུ་ཉེ་བར་འགྲོ་བའི་རྣམ་པར་ཤེས་པར་འགྱུར་ཏེ། བསོད་ནམས་མ་ཡིན་པར་ཉེ་བར་འགྲོ་བ་དང་། མི་གཡོ་བར་ཉེ་བར་འགྲོ་བ་ཡང་དེ་དང་འདྲའོ་ཞེས་བསྟན་ཏེ། དགྲ་བཅོམ་པའི་འདུ་བྱེད་མ་རིག་པ་མེད་པ་ནི་བསོད་ནམས་སུ་ཉེ་བར་འགྲོ་བའི་རྣམ་པར་ཤེས་པ་ནས། མི་གཡོ་བ་ཉེ་བར་འགྲོ་བའི་རྣམ་པར་ཤེས་པའི་བར་དུ་ཡང་མི་འགྱུར་བས་འདུ་བྱེད་ཀྱི་ཡན་ལག་འདི་ཡང་རིགས་པས་གྲུབ་སྟེ། འདིར་བརྗོད་མི་དགོས་སོ་ཞེས་བྱ་བར་གྱུར་ཏོ༎ དེ་བཞིན་དུ་རིགས་པའི་སྒོ་ནས་སྐྱེ་བ་མེད་པར་རྒ་ཤི་མི་འབྱུང་ངོ་ཞེས་བྱ་བར་ཤེས་པས་སྐྱེ་བའི་ཡན་ལག་ཀྱང་བརྗོད་མི་དགོས་པར་འགྱུར་བས་ཧ་ཅང་ཐལ་བར་འགྱུར་རོ༎ སློབ་དཔོན་གྱིས་འདི་ནི་ཀླན་ཀར་མི་རུང་བ་ཁོ་ན་ཡིན་ལ་ཞེས་བྱ་བ་ནི་རང་གི་གཞུང་ལུགས་རྒྱས་པར་བཤད་དོ༎
འདིར་ནི་ཇི་ལྟར་ན་འཇིག་རྟེན་ཕ་རོལ་ནས་འཇིག་རྟེན་འདིར་ཞེས་བྱ་བ་རྒྱས་པར་འབྱུང་བ་ནི་དེ་ལ་མ་རིག་པ་ དང་། འདུ་བྱེད་དག་གིས་ནི་འཇིག་རྟེན་འདིར་འབྲེལ་པར་བྱེད་དེ། འཇིག་རྟེན་འདི་པ་དེ་ཡང་རྣམ་པར་ཤེས་པ་དང་། མིང་དང་། གཟུགས་དང་། སྐྱེ་མཆེད་དྲུག་དང་། རེག་པ་དང་། ཚོར་བའི་ཡན་ལག་རྣམས་ཡིན་ནོ༎ སྲེད་པ་དང་། ལེན་པ་དང་། སྲིད་པ་རྣམས་ཀྱིས་ནི་འཇིག་རྟེན་ཕ་རོལ་དུ་སྦྱོར་བར་བྱེད་དེ། འཇིག་རྟེན་ཕ་རོལ་དེ་ཡང་སྐྱེ་བ་དང་རྒ་ཤི་ཡིན་ནོ༎ རྟེན་ཅིང་འབྲེལ་བར་འབྱུང་བའི་མདོ་འདིར་ནི་གདུལ་བ་རྣམས་ལ་དོན་དེ་ཙམ་ཞིག་བརྗོད་པར་བཞེད་པའི་ཕྱིར་ལ་དོན་དེ་ཡང་གོང་དུ་བཤད་ཟིན་པའི་ཕྱིར་ཏེ། སྔོན་དང་ཕྱི་མཐའ་བར་དག་ལ༎ རྨོངས་པ་རྣམ་པར་བཟློག་ཕྱིར་རོ༎ ཞེས་བྱ་བ་འདིས་བཤད་ཟིན་པའི་ཕྱིར་འདིར་ནི་ཀླན་ཀར་མི་རུང་བ་ཁོ་ན་ཡིན་ལ་ཞེས་བྱ་བ་རྒྱས་པར་མ་ཚང་བར་བསྟན་པ་ཡང་མ་ཡིན་ནོ་ཞེས་བྱ་བའི་བར་དང་སྦྱར་རོ༎ གཉིས་ཀ་ཡང་འདུས་བྱས་ཀྱི་ཆོས་ཐམས་ཅད་ཡིན་ཞེས་བྱ་བ་ནི་འདུས་བྱས་ཀྱི་ཆོས་དུས་གསུམ་པ་ཐམས་ཅད་རྟེན་ཅིང་འབྲེལ་པར་འབྱུང་བ་ཡིན་ལ་དེ་དག་ཉིད་རྟེན་ཅིང་འབྲེལ་པར་འབྱུང་བ་ཡང་ཡིན་པས་ཁྱད་པར་ཅི་ཡང་མེད་དོ༎ མ་འོངས་པ་མ་བྱས་པ་རྣམས་ཁོ་ན་ཡང་ཇི་ལྟར་ན་ཞེས་བྱ་བ་ནི་ཇི་ལྟར་འབྱུང་བར་འགྱུར་བའི་མིང་གིས་མ་འོངས་པ་རྣམས་ལ་འདུས་བྱས་ཞེས་བྱ་བ་ལྟར་རྟེན་ཅིང་འབྲེལ་པར་འབྱུང་བ་ཡང་དེ་དང་འདྲའོ་སྙམ་དུ་བསམས་པ་ཡིན ནོ༎ མངོན་པར་འདུ་བྱེད་པ་པའི་སེམས་པས་ཞེས་བྱ་བ་ལ། མངོན་པར་འདུ་བྱེད་པ་པ་ཞེས་སྨོས་པ་ནི་སེམས་པ་ཐམས་ཅད་ཀྱི་རང་གི་མཚན་ཉིད་མངོན་པར་བརྗོད་པའི་ཕྱིར་ཏེ། དེ་ནི་རྣམ་པར་སྨིན་པ་མངོན་པར་འདུ་བྱེད་པའི་ཕྱིར་མངོན་པར་འདུ་བྱེད་པ་ཡིན་ནོ༎ དེས་བསམས་པའི་ཕྱིར་ཏེ། ལྷར་སྐྱེ་བར་ཤོག་ཤིག་མིར་སྐྱེ་བར་ཤོག་ཤིག་ཅེས་བྱ་བ་ལ་སོགས་པ་སྨོན་ལམ་བཏབ་པའི་ཕྱིར་རོ༎ དེའི་ཕྱིར་མ་འོངས་པ་རྣམས་ལ་འདུས་བྱས་ཞེས་བྱ་བའི་འབྱུང་བར་འགྱུར་བའི་མིང་གིས་ནི་མ་ཡིན་ནོ༎
བསམས་པ་དེ་འདོར་དུ་གཞུག་པའི་ཕྱིར་ཟག་པ་མེད་པ་རྣམས་ཇི་ལྟར་ཞེས་སྨོས་ཏེ། མ་འོངས་པ་ཟག་པ་དང་བཅས་པ་གང་དག་ཡིན་པ་དེ་དག་ནི་དེ་ལྟར་བསམ་དུའང་རུང་ན། མ་འོངས་པ་ཟག་པ་མེད་པ་གང་དག་ཡིན་པ་དེ་དག་གོ༎ ཇི་ལྟར་བསམ་དུ་རུང་། རྒོལ་བར་བྱེད་པས་སྨྲས་པ། དེ་དག་ཀྱང་ཟག་པ་མེད་པའི་ཆོས་རྣམས་ཐོབ་པར་གྱུར་ཅིག་ཅེས་ཐོབ་པར་བྱ་བའི་ཕྱིར་སེམས་པ་དགེ་བས་བསམས་པ་དག་ཡིན་ནོ༎ མྱ་ངན་ལས་འདས་པ་ལ་ཡང་ཐལ་བར་འགྱུར་རོ་ཞེས་བྱ་བ་ནི་མྱ་ངན་ལས་འདས་པ་ཡང་མྱ་ངན་ལས་འདས་པ་ཐོབ་པར་གྱུར་ཅིག་སྙམ་དུ་ཐོབ་པར་བྱ་བར་བསམས་པའི་ཕྱིར་འདུས་བྱས་སུ་ཐལ་བར་འགྱུར་རོ༎ དེ་ལྟར་དོན་དེ་མ་འོངས་པ་རྣམས་འདུས་བྱས་ཉིད་ཡིན་པར་རྣམ་པར་གཞག་ན་ཉེས་པ་ཡོད་པས་དེ་དང་རིགས་མཐུན་པའི་ཕྱིར་ཞེས་བྱ་བ་ཚུལ་གཞན་རྒྱས་པར་འགོད་པར་བྱེད་དེ། ཇི་ལྟར་མ་འོངས་པའི་གཟུགས་གཟུགས་སུ་རུང་བར་འགྱུར་བ་གང་ཡིན་པ་རེ་ཞིག་གཟུགས་སུ་མི་རུང་ཡང་གཟུགས་སུ་རིགས་མཐུན་པའི་ཕྱིར་གཟུགས་ཞེས་བྱ་བ་དེ་བཞིན་དུ་ཆོས་མ་འོངས་པ་རྣམས་ཀྱང་རྟེན་ཅིང་འབྲེལ་པར་འབྱུང་བའི་ཆོས་སུ་རིགས་མཐུན པས་དེ་བཞིན་དུ་མ་འོངས་པ་རྣམས་ལ་རྟེན་ཅིང་འབྲེལ་ཏེ་བྱུང་བའོ་ཞེས་བསྟན་པ་ཡིན་ནོ༎ རྒྱུ་དང་འབྲས་བུར་གྱུར་པའི་ཕྱིར་ཞེས་བྱ་བ་ནི་འདི་ལྟར་རྒྱུ་ཡང་ཡན་ལག་དེ་ཁོ་ན་ཡིན་པས་སོ༎ དེ་ལྟ་ཡིན་ཡང་ལྟོས་པའི་བྱེ་བྲག་གིས་རྣམ་པར་གཞག་པ་མེད་པ་ཡང་མ་ཡིན་ཞེས་བྱ་བ་ནི་ལྟོས་པའི་བྱེ་བྲག་གིས་རྟེན་ཅིང་འབྲེལ་བར་འབྱུང་བ་དང་། རྟེན་ཅིང་འབྲེལ་བར་བྱུང་བ་རྣམ་པར་མི་གནས་པ་ཡང་མ་ཡིན་ཏེ། ཚུ་རོལ་དང་ཕ་རོལ་ལྟ་བུ་དང་། །རྒྱུ་དང་འབྲས་བུ་ལྟ་བུའོ༎ རྒྱུ་དང་འབྲས་བུ་བཞིན་དང་ཕ་དང་བུ་བཞིན་ནོ་ཞེས་བྱ་བ་དེ་ལས་རྒྱུ་དང་འབྲས་བུ་ནི་དཔེར་ན་ས་བོན་དང་མྱུ་གུ་ལ་སོགས་པ་ཇི་ལྟར་གང་ལ་ལྟོས་ནས་རྒྱུར་རྣམ་པར་གཞག་པ་དེ་ལ་ལྟོས་ནས་འབྲས་བུ་མ་ཡིན་ལ ། གང་ལ་ལྟོས་ནས་འབྲས་བུ་རྣམ་པར་གཞག་པ་དེ་ལ་ལྟོས་ནས་རྒྱུ་མ་ཡིན་གྱི་འོ་ན་ཅི་ཞེ་ན།
འབྲས་བུ་ ལ་ལྟོས་ནས་རྒྱུར་རྣམ་པར་གཞག་ལ། རྒྱུ་ལ་ལྟོས་ཀྱང་འབྲས་བུ་ཡིན་པ་དང་། ཇི་ལྟར་གང་ལ་ལྟོས་ནས་ཕ་ཡིན་པ་དེ་ལ་ལྟོས་ནས་བུ་མ་ཡིན་ལ། གང་ལ་ལྟོས་ནས་བུ་ཡིན་པ་དེ་ལ་ལྟོས་ནས་ཕ་མ་ཡིན་གྱི་འོ་ན་ཅི་ཞེ་ན། བུ་ལ་ལྟོས་ནས་ཕ་ཞེས་བྱ་ཞིང་ཅིག་ཤོས་ལ་ལྟོས་ནས་ཀྱང་བུ་ཞེས་བྱ་ལ་དེ་དག་རྣམ་པར་མི་གནས་པ་ཡང་མ་ཡིན་པ་དེ་དང་འདྲའོ༎ མུ་དང་པོ་ནི་ཆོས་མ་འོངས་པ་རྣམས་སོ་ཞེས་བྱ་བ་ནི་ཆོས་གཞན་གྱི་རྒྱུ་ཡིན་པའི་ཕྱིར་རྟེན་ཅིང་འབྲེལ་པར་འབྱུང་བ་ཡིན་ཏེ། འདི་ལས་འབྱུང་བའི་ཕྱིར་རོ༎ རྟེན་ཅིང་འབྲེལ་པར་འབྱུང་བ་ནི་མ་ཡིན་ཏེ། མ་བྱུང་བའི་ཕྱིར་རོ༎ གཉིས་པ་ནི་དགྲ་བཅོམ་པའི་ཆོས་ཐ་མ་ཞེས་བྱ་བ་ནི་བྱུང་ཟིན་པའི་ཕྱིར་དང་། དེ་ལས་འབྲས་བུ་མི་འབྱུང་བའི་ཕྱིར་རོ༎ གསུམ་པ་ནི་དེ་ལས་གཞན་པ་ཞེས་བྱ་བ་ནི་དགྲ་བཅོམ་པའི་ཐ་མ་དག་ལས་གཞན་པའི་ཆོས་འདས་པ་དང་ད་ལྟར་བྱུང་བའི་ཆོས་རྣམས་སོ༎ བཞི་པ་ནི་ཆོས་འདུས་མ་བྱས་རྣམས་སོ་ཞེས་བྱ་བ་ནི་དེ་དག་ལ་འབྲས་བུ་མེད་པའི་ཕྱིར་དང་། མི་སྐྱེ་བའི་ཆོས་དང་ལྡན་པའི་ཕྱིར་རོ༎ གྲག་གོ་ཞེས་བྱ་བ་ནི་མི་སྲིད་པ་ཡིན་ནོ༎ ཅི་འདི་དག་གང་ཞིག་གང་འདོད་པ་འདོད་རྒྱལ་དུ་འཆད་པ་ཞིག་གམ་ཞེས་བྱ་བ་ནི་རྟེན་ཅིང་འབྲེལ་བར་འབྱུང་བ་གནས་སྐབས་པ་ཞེས་བྱ་བ་ནས་རྟེན་ཅིང་འབྲེལ་བར་འབྱུང་བ་ཡིན་ལ། རྟེན་ཅིང་འབྲེལ་པར་འབྱུང་བའི་ཆོས་དེ་དག་མ་ཡིན་པའང་ཡོད་ཅེས་བྱ་བའི་བར་དེ་ལྟ་བུ་ལ་སོགས་པའོ༎ སྔོན་གྱི་མཐའ་མི་ཤེས་པ་ཞེས་བྱ་བ་ནི་གང་གི་ཕྱིར་མ་རིག་པ་ཁོ་ན་བཤད་ཀྱི། ཕུང་པོ་གཞན་དག་ནི་མ་ཡིན་པ་དེའི་ཕྱིར་མ་རིག་པ་ཁོ་ན་ཡན་ལག་ཡིན་ནོ་ཞེས་བྱ་བ་འདི་ནི་ངེས་པའི་དོན་ཡིན་ནོ་ཞེས་བྱ་བར་སྟོན་ཏོ༎ ངེས་པའི་དོན་ཞེས་བྱ་བ་ནི་རྣམ་པར་ཕྱེ་བའི་དོན་ཏོ༎ གླང་པོ་ཆེའི་རྗེས་ལྟ་བུ་ནི་མདོ་ཞིག་གོ༎
དེ་དག་ལ་ནི་གཟུགས་ལ་སོགས་པ་གཞན་ཡང་ཡོད་དེ་ཞེས་བྱ་བ་ནི་སྐྲ་ལ་སོགས་པ་དེ་དག་ལ་སའི་ཁམས་ཙམ་ཁོ་ནར་མ་ཟད་ཀྱི་ཞེས་བྱ་བ་ཡིན་ནོ༎ དེ་བཞིན་དུ་འདིར་ཡང་གཙོ་བོ་ཇི་ལྟ་བ་བཞིན་དུ་བསྟན་པ་ཡིན་ནོ་ཞེས་བྱ་བ་ནི་རྟེན་ཅིང་འབྲེལ་པར་འབྱུང་བའི་མདོ་འདིར་ཡང་བཅུ་གཉིས་དང་ལྡན་པའི་ཕུང་པོ་ལྔའི་གནས་སྐབས་དག་ཏུ་གང་ཞིག་གཙོ་བོ་ཡིན་པ་དེ་བསྟན་པ་ཡིན ཏེ། མ་རིག་པ་གཙོ་བོ་ཡིན་པའི་སྐབས་སུ་ནི་མ་རིག་པ་ཞེས་བསྟན་པ་ཡིན་ལ། འདུ་བྱེད་ལ་སོགས་པ་གཙོ་བོ་ཡིན་པའི་གནས་སྐབས་དག་ཏུ་ནི་འདུ་བྱེད་ལ་སོགས་པ་བསྟན་པ་ཡིན་པར་ཟད་ཀྱི་དེ་ལ་ནི་གཟུགས་དང་ཚོར་བ་ལ་སོགས་པ་ཆོས་གཞན་དག་ཀྱང་ཡོད་དོ༎ དེ་ལས་ནི་གང་གིས་ན་དེ་དག་མ་རྫོགས་པར་བསྟན་པར་གྱུར་པ་སའི་ཁམས་ཀྱིས་སྐྲ་ལ་སོགས་པ་སྟོན་པ་ནི་མ་ཡིན་གྱི་ཞེས་བྱ་བ་རྒྱས་པར་འབྱུང་བ་ནི་མདོ་དེ་ལས་ནི་གང་གིས་ནི་སྐྲ་ལ་སོགས་པ་དེ་དག་མ་རྫོགས པར་བསྟན་པར་འགྱུར་བ་སྐྲ་ལ་སོགས་པ་གང་ཞེ་ན། སའི་ཁམས་སོ་ཞེས་སའི་ཁམས་ཀྱིས་སྐྲ་ལ་སོགས་པ་སྟོན་པ་ནི་མ་ཡིན་ནོ༎ དེ་དག་ལ་ནི་གཟུགས་ལ་སོགས་པ་གཞན་དག་ཀྱང་ཡོད་པས་སྐྲ་ལ་སོགས་པ་ནི་གཟུགས་ལ་སོགས་པའི་ངོ་བོ་ཉིད་ཀྱང་ཡིན་གྱི་སའི་ཁམས་འབའ་ཞིག་གི་ངོ་བོ་ཉིད་ཡིན་པ་ནི་མ་ཡིན་ནོ༎ འོན་ཀྱང་དེ་ལས་ནི་སའི་ཁམས་གང་ཞེ་ན། སྐྲ་དང་སྤུ་དག་གོ་ཞེས་སྐྲ་ལ་སོགས་པ་དག་ཁོ་ནས་སའི་ཁམས་སྟོན་པ་ཡིན་ཏེ། སྐྲ་ལ་སོགས་པ་མ་གཏོགས་པར་བོར་ཏེ་ནང་གི་སའི་ཁམས་མེད་པས་སའི་ཁམས་འདི་རྫོགས་པར་བསྟན་པ་ཁོ་ན་ཡིན་ནོ༎ དེ་བཞིན་དུ་འདི་ལས་ཀྱང་མ་རིག་པ་ལ་སོགས་པ་རྣམས་ཞེས་བྱ་བ་ནི་དེ་བཞིན་དུ་མདོ་འདི་ལས་ཀྱང་མ་རིག་པ་དང་འདུ་བྱེད་དང་རྣམ་པར་ཤེས་པ་ལ་སོགས་པ་ཡོངས་སུ་རྫོགས་པ་ཁོ་ནར་བསྟན་པ་ཡིན་གྱི་ལྷག་མ་དང བཅས་པར་ནི་མ་ཡིན་ནོ༎ མཆི་མ་དང་མཆིལ་མ་དང་སྣབས་ལ་སོགས་པ་དག་ལ་ཞེས་བྱ་བ་ནི་མདོ་དེ་ལས་མཆི་མ་དང་མཆིལ་མ་དང་སྣབས་ལ་སོགས་པ་མི་འབྱུང་སྟེ།
དེ་ལྟ་བས་ན་དེ་དག་ལ་ཡོད་པའི་སའི་ཁམས་མ་བཤད་པས་ལྷག་མ་དང་བཅས་པ་ཁོ་ ན་ཞེས་སྟོན་པར་བྱེད་དོ༎ ཡང་ན་གལ་ཏེ་དེ་ཁོ་ན་དང་འདྲ་བར་བསྟན་པར་ནུས་ན་མ་རིག་པའི་ལྷག་མ་ཡོད་ལ་རག་གོ་ཞེས་བྱ་བ་རྒྱས་པར་འབྱུང་བ་ནི་གལ་ཏེ་ཇི་ལྟར་མ་བཤད་པའི་ཕྱིར་སའི་ཁམས་ཀྱི་ལྷག་མ་མཆིལ་མ་དང་སྣབས་ལ་སོགས་པ ལ་ཡོད་པ་དེ་ཁོ་ན་དང་འདྲ་བར་བསྟན་པར་ནུས་ན ། མ་རིག་པའི་ལྷག་མ་ཡོད་ལ་རག་སྟེ། གལ་ཏེ་ཞེས་བྱ་བའི་སྒྲ་ནི་བསྟན་པར་མི་ནུས་སོ་སྙམ་ནས་སྦྱོར་བ་ཡིན་ཏེ། སྔོན་གྱི་མཐའ་མི་ཤེས་པ་དང་། ཕྱི་མའི་མཐའ་མི་ཤེས་པ་དང་། མཐའི་བར་མི་ཤེས་པ་དང་། སངས་རྒྱས་མི་ཤེས་པ་དང་། ཆོས་མི་ཤེས་པ་དང་། དགེ་འདུན་མི་ཤེས་པ་ཞེས་བྱ་བ་དེ་ལྟ་བུ་ལ་སོགས་པས་མི་ཤེས་པའི་གནས་ཐམས་ཅད་བཤད་ཟིན་པའི་ཕྱིར་རོ༎ མ་རིག་པ་ནི་ཕུང་པོ་ལྔའི་གནས་སྐབས་ཡིན་ནོ་ཞེས་ཚོར་བ་ལ་སོགས་པ་རིགས་པ་ཐ་དད་པ་ནི་མ་རིག་པར་ཅིའི་ཕྱིར་བསྟན་ཏེ། ཚོར་བ་ལ་སོགས་པ་ནི་མ་རིག་པ་ཉིད་དུ་མི་རུང་ངོ་༎ ཡོད་པ་དང་མེད་པར་ངེས་པ་ཞེས་བྱ་བ་ནི་གང་ཞིག་ཡོད་དམ་མེད་ན་གོ་རིམས་བཞིན་དུ་ཡང་ཡོད་པ་དང་མེད་པར་ངེས་པ་ཁོ་ན་ཡན་ལག་ཡིན་ཏེ། མ་རིག་པ་ཡོད་པ་ན་འདུ་བྱེད་རྣམས་ཡོད་ལ་དེ་མེད་ན་དེ་དག་ཀྱང་མེད་པས་མ་རིག་པ་ཁོ་ན་ཡན་ལག་ཡིན་གྱི་ཚོར་བ་ལ་སོགས་པར་ནི་མ་ཡིན་ཏེ། དགྲ་བཅོམ་པ་རྣམས་ལ་དེ་དག་ཡོད་ཀྱང་རྣམ་པར་ཤེས་པའི་ཡན་ལག་སྐྱེད་པར་བྱེད་པའི་འདུ་བྱེད་གང་དག་ཡིན་པ་མི་འབྱུང་ངོ་ཞེས་བྱ་བའི་ཐ་ཚིག་གོ༎ དེ་ལྟ་བས་ན་ཕུང་པོ་ལྔ་ཡོད་ཀྱང་འདུ་བྱེད་རྣམས་ཀྱང་མི་འབྱུང་ཞེས་བྱ་བ་རྒྱས་པར་སྨོས་སོ༎ དགྲ་བཅོམ་པ་རྣམས་ཀྱི་གནས་སྐབས་ན་ཕུང་པོ་ལྔ་ཡོད་ཀྱང་། བསོད་ནམས་ཀྱི་ཉེ་བར་འགྲོ་བ་ན་མི་གཡོ་བར་ཉེ་བར་འགྲོ་བའི་བར་གྱི་རྣམ་པར་ཤེས་པ་མི་འབྱུང་སྟེ། ཉིང་མཚམས་སྦྱོར་བའི་རྣམ་པར་ཤེས་པ་མི་འབྱུང་ངོ་ཞེས་བྱ་བའི་ཐ་ཚིག་གོ༎ སྐྱེ་བ་དེ་དང་དེར་ཉེ་བར་འགྲོ་བས་ན་ཉེ་བར་འགྲོ་བའོ༎
བསོད་ནམས་ཀྱིས་ཉེ་བར་འགྲོ་བས་ན་བསོད་ནམས་ཀྱིས་ཉེ་བར་འགྲོ་བའི་རྣམ་པར་ཤེས་པ་སྟེ། མི་གཡོ་བར་ཉེ་བར་འགྲོ་བའི་བར་དུ་ཡང་དེ་དང་འདྲའོ༎ དེ་བཞིན་དུ་མ་རིག་པ་མེད་པའི་གནས་སྐབས་ན་ཕུང་པོ་ལྔ་དག་ཡོད་ཀྱང་སྲིད་པ་དང་ལེན་པ་ལ་སོགས་པ་ཡང་མི་འབྱུང་བས་མདོའི་དོན་ནི་ཇི་སྐད་བསྟན་པ་ཁོ་ན་ཡིན་ཏེ། མ་རིག་པ་ལ་སོགས་པ་ཇི་ལྟར་བསྒྲགས་པ་ཁོ་ན་ལྟར་གཟུང་ངོ་ཞེས་བྱ་བའི་ཐ་ཚིག་གོ༎ དེའི་ཕྱིར་ཕུང་པོ་གཞན་ཡོད་ཀྱང་འདུ་བྱེད་ལ་སོགས་པའི་རྐྱེན་མ་ཡིན་པས་དེ་དག་ནི་ཡན་ལག་མ་ཡིན་ཏེ། མདོ་ནི་འདི་སྐད་བདག་གིས་ཐོས་པ་ཞེས་བྱ་བ་ལ་སོགས་པ་དང་།བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་ཏེ་ཞེས་བྱ་བ་ལ་སོགས་པ་དང་། ཚེ་དང་ལྡན་པ་ཤཱ་རིའི་བུས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་སྨྲས་སོ༎ བྱམས་པ་དེང་འདིར་བཅོམ་ལྡན་འདས་ཀྱིས་སཱ་ལུ་ལྗང་པ་ལ་གཟིགས་ནས་དགེ་སློང་རྣམས་ལ་མདོ་འདི་གསུངས་སོ༎ དགེ་སློང་དག་སུས་རྟེན་ཅིང་འབྲེལ་པར་འབྱུང་བ་མཐོང་བ་དེས་ཆོས་མཐོང་ངོ་༎ སུས་ཆོས་མཐོང་བ་དེས་སངས་རྒྱས་མཐོང་ངོ་ཞེས་བཀའ་སྩལ་ནས། བཅོམ་ལྡན་འདས་ཅང་མི་གསུང་བར་གྱུར་ནས། བྱམས་པ་བདེ་བར་གཤེགས་པས་བཀའ་སྩལ་པའི་མདོ་དེའི་དོན་རྟེན་ཅིང་འབྲེལ་པར་འབྱུང་བ་ནི་གང་། ཆོས་ནི་གང་། སངས་རྒྱས་ནི་གང་། ཇི་ལྟར་རྟེན་ཅིང་འབྲེལ་པར་འབྱུང་བ་མཐོང་བས་ཆོས་མཐོང་ཞེས་བྱ་བ་ལ་སོགས་པ་དང་། རྟེན་ཅིང་འབྲེལ་པར་འབྱུང་བ་ཞེས་བྱ་བ་ནི་གང་འདི་མ་རིག་པ་ཞེས་བྱ་བ་ལ་སོགས་པ་གསུངས་སོ༎ དེ་གསུངས་ནས་མདོ་དེ་ལས། དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་། ཆོས་རྣམས་ཀྱི་ཆོས་ཉིད་འདི་ནི་འདུག་པའོ་ཞེས་བྱ་བ་ནས།
གང་འདི་ཆོས་ཉིད་དང་། ཆོས་གནས་པ་ཉིད་དང་། ཆོས་ངེས་པར་གྱུར་པ་ཉིད་དང་། རྟེན་ ཅིང་འབྲེལ་པར་འབྱུང་བ་ཉིད་དང་། དེ་བཞིན་ཉིད་དང་། མ་ནོར་བ་དེ་བཞིན་ཉིད་དང་། གཞན་མ་ཡིན་པ་ཉིད་དང་། གཞན་མ་ཡིན་པ་དེ་བཞིན་ཉིད་དང་། ཡང་དག་པ་ཉིད་དང་། བདེན་པ་ཁོ་ན་དང་། མ་ནོར་བ་ཉིད་དང་།ཕྱིན་ཅི་མ་ལོག་པ་ཉིད་ཅེས་བྱ་བ་ལ་སོགས་པ་འདི་གསུངས་ཏེ། བཅོམ་ལྡན་འདས་བྱམས་པའི་བཀའ་ཡིན་ནོ༎ གལ་ཏེ་ཆོས་མ་འོངས་པ་རྣམས་རྟེན་ཅིང་འབྲེལ་པར་འབྱུང་བ་མ་ཡིན་ནོ་ཞེས་བྱ་བ་ནི་མུ་དང་པོ་ནི་ཆོས་མ་འོངས་པ་རྣམས་སོ་ཞེས་གང་བཤད་པ་ཡིན་ནོ༎ མདོ་དང་འགལ་ལོ་ཞེས་བྱ་བ་ནི་སྐྱེ་བ་དང་རྒ་ཤི་དག་རྟེན་ཅིང་འབྲེལ་བར་འབྱུང་བ་ཉིད་མ་ཡིན་པར་འགྱུར་བ་ཞིག་ན། མ་རིག་པ་ནས་རྒ་ཤིའི་བར་ནི་ཡིན་པར་ཡང་བཤད་དོ༎ ཡང་ན་ཞེས་བྱ་བ་རྒྱས་པར་འབྱུང་བ་ནི་འོན་ཏེ་སྐྱེ་བ་དང་རྒ་ཤིའི་ཡན་ལག་དག་ཀྱང་རྟེན་ཅིང་འབྲེལ་པར་བྱུང་བ་ཡིན་པར་འདོད་ན་ནི་དེ་གཉིས་མ་འོངས་པའི་དུས་སུ་རྣམ་པར་གཞག་པར་མི་འདོད་པར་བྱ་དགོས་པའི་ཕྱིར། སྔོན་དང་ཕྱི་མཐར་གཉིས་གཉིས་དང་། བར་དུ་བརྒྱད་ཅེས་བྱ་བ་ཆ་གསུམ་དུ་དགོད་པ་རྣམ་པར་ཉམས་པར་འགྱུར་རོ༎ སྡེ་པ་གཞན་དག་ན་རེ་ཞེས་བྱ་བ་ནི་ས་སྟོན་པ་རྣམས་སོ༎ འབྱུང་བའི་འདུས་བྱས་ཀྱི་མཚན་ཉིད་ཡིན་པའི་ཕྱིར་རོ་ཞེས་བྱ་བ་ནི་སྡེ་པ་གཞན་དག་གིས་རྟེན་ཅིང་འབྲེལ་པར་འབྱུང་བ་ཞེས་བྱ་བའི་འབྱུང་ཞེས་བྱ་བ་གང་ཡིན་པ་སྟེ། གསུམ་པོ་འདི་དག་ནི་འདུས་བྱས་ཀྱི་མཚན་ཉིད་ཡིན་ཏེ། འདུས་བྱས་ལ་ནི་སྐྱེ་བ་ཡང་མངོན་ནོ༎ འཇིག་པ་དང་གནས་པ་གཞན་དག་ཏུ་འགྱུར་བ་ཡང་མངོན་ནོ་ཞེས་བྱ་བ་འདུས་བྱས་ཀྱི་མཚན་ཉིད་བཤད་པ་གང་ཡིན་པ་དེ་རྟག་པ་ཡིན་པར་བརྟགས་པ་དེ་ནི་འདུས་བྱས་ཀྱི་མཚན་ཉིད་ཡིན་པའི་ཕྱིར་ན་མི་རྟག་པ་ཡིན་ནོ་སྙམ་དུ བསམས་པ་ཡིན་ནོ༎ གལ་ཏེ་ཁྱོད་མཚན་ཉིད་ཀྱང་རྟག་པ་ཡིན་ནོ་ཞེས་སྨྲས་ན། དེའི་ཕྱིར་དངོས་པོ་གཞན་རྟག་པ་ནི་མི་རྟག་པའི་མཚན་ཉིད་ཡིན་པར་ཡང་མི་རུང་ངོ་ཞེས་བྱ་བ་སྨོས་ཏེ།
མྱ་ངན་ལས་འདས་པའམ། ནམ་མཁའ་ནི་མི་རྟག་པ་འགའི་མཚན་ཉིད་ཀྱང་མ་ཡིན་ཏེ། སྐྱེ་བའི་སྔོན་རོལ་ན་ཡང་མཚན་ཉིད་ཡོད་པས་སུའི་མཚན་ཉིད་ཡིན། མཚན་གཞི་ཞིག་ན་ཡང་གང་གི་ཡིན་ཏེ། རུང་བ་མ་ཡིན་ནོ༎ འབྱུང་བ་ཞེས་བྱ་བ་རྒྱས་པར་འབྱུང་བ་ནི་འབྱུང་བ་ཞེས་བྱ་བ་ནི་མདོ་སྡེ་པའི་ལུགས་ཀྱིས་མ་བྱུང་བ་ལས་བྱུང་བའི་མཚན་ཉིད་ཡིན་ཏེ། ཆོས་སྐྱེ་བ་དེའི་ཚེ་དེ་ཁོ་ནའི་ཡིན་ན་ཇི་ལྟར་འབྲས་ཆན་དང་། ཚོས་པར་བྱེད་པ་པོ་དང་བྱ་བའི་མཚན་ཉིད་ཀྱི་འབྲེལ་པ་ཡོད་པས་འབྲས་ཆན་ཚོས་པ་ཞེས་བྱ་བ་ལྟར་སྐྱེ་བ་འདུས་མ་བྱས་འདི་ཁྱོད་ཀྱི་གཞུང་ལུགས་ལྟར་ན་མ་རིག་པ་ལ་སོགས་པ་དང་ཅི་ཞིག་འབྲེལ། ནམ་མཁའ་དང་གཟུགས་དག་ནི་སྐྱེ་བའི་མཚན་ཉིད་ཀྱི་འབྲེལ་པ་མེད་པས་གཟུགས་ཀྱི་ནམ་མཁའ་ཞེས་མི་བྱའོ༎ དེ་བཞིན་དུ་འདི་མ་རིག་པ་ལ་སོགས་པ་དང་ཅི་ཞིག་འབྲེལ་ན་གང་གི་ཕྱིར་མ་རིག་པ་ལ་སོགས་པ་དེ་དག་རྟེན་ཅིང་འབྲེལ་པར་འབྱུང་བ་ཞེས་བརྗོད་པར་འགྱུར། ཚིག་གི་དོན་ཀྱང་ནུས་པ་མེད་པར་འགྱུར་རོ་ཞེས་བྱ་བ་ནི་རྟེན་ཅིང་འབྲེལ་པར་འབྱུང་བ་ཞེས་བྱ་བའི་ཚིག་གི་དོན་ནི་རྐྱེན་དང་ཕྲད་ནས་འབྱུང་བ་ཡིན་ན། དེ་ཇི་ལྟར་རྟག་པ་ཞེས་ཀྱང་བྱ་ལ་རྟེན་ཅིང་འབྲེལ་པར་འབྱུང་བ་ཞེས་ཀྱང་བྱ། རྟེན་ཅིང་འབྲེལ་པ་ནི་ཕྲད་པའི་དོན་ཏེ་ཞེས་བྱ་བ་ནི་ཕྲད་པ་སྟོན་པར་བྱེད་པའི་ཡིན་ནོ་ཞེས་བྱ་བའི་ཐ་ཚིག་གོ༎ ཨེ་ཏི་ནི་འགྲོ་བའི་དོན་ཏོ་ཞེས་བྱ་བ་ནི་སྐད་ཀྱི་དབྱིངས་ཀྱི་དོན་ཡིན་ནོ༎ ཡོངས་སུ་བསྒྱུར་བའི་ཕྱིར་ཞེས་བྱ་བ་ནི་སྐད་ཀྱི་དབྱིངས་དོན་དུ་མ་ཡིན་པའི་ཕྱིར་རོ༎ རྟེན་ཅིང་འབྲེལ་པ་ཞེས་བྱ་བ་ཉེ་བར་བསྒྱུར་བ་ནི་ཕྲད་པ་སྟོན་པར་བྱེད་པ་ཡིན་པས་ཨེ་ཏི་ཞེས་བྱ་བ་འདི་འགྲོ་བའི་དོན་བོར་ནས་ཕྲད་པའི་དོན་ཡིན་པར་འགྱུར་རོ༎ པ་ད་ནི་ཡོད་པའི་དོན་ཏོ་ཞེས་བྱ་བ་ནི་པ་ད་ཡོད་པའི་དོན་ཡིན་ནོ༎ དེས་ན་ཞེས་བྱ་བ་ནི་གཏན་ཚིགས་སོ༎ དུས་སྔར་སྟེ་ཞེས་བྱ་བའི་རྐྱེན་ཡིན་ཏེ་ཞེས་བྱ་བ་ནི་བྱེད་པ་པོ་མཚུངས་པ་དག་ལ་དུས་སྔར་ཞེས་འབྱུང་བའི་ཕྱིར་རོ༎
དེ་ནི་སྐྱེ་བའི་ སྔོན་རོལ་ན་འགའ་ཡང་མེད་ཅེས་བྱ་བ་ནི་མདོ་སྡེ་པའི་གཞུང་ལུགས་ལྟར་ནའོ༎ བྱེད་པ་པོ་མེད་པའི་བྱ་བ་ཡང་མེད་དོ་ཞེས་བྱ་བ་ནི་བྱེད་པ་པོ་ཡོད་ན་བྱ་བ་རྣམ་པར་འཇོག་པའི་ཕྱིར་རོ༎ འདིར་སྨྲས་ཏེ་ཞེས་བྱ་བ་ནི་སློབ་དཔོན་གྱིས་བརྡ་སྤྲོད་པ་པའི་ཀླན་ཀ་འདི་ཚིགས་སུ་བཅད་པར་བསྡེབས་པ་ཡིན་ཏེ། གལ་ཏེ་འབྱུང་བའི་སྔོན་རོལ་ན་ཕྲད་ནས་ཏེ་ཕྲད་པར་འགྱུར་རོ་ཞེ་ན། མེད་ཕྱིར་རུང་བ་མ་ཡིན་ནོ༎ བྱེད་པ་པོ་མེད་པ་ཁྲུས་ལ་སོགས་པའི་བྱ་བ་བྱེད་པ་ནི་མ་མཐོང་ངོ་༎ གལ་ཏེ་ལྷན་ཅིག་ཅེས་བྱ་བ་ནི་འོན་ཏེ་རྟེན་ཅིང་འབྲེལ་པ་ཞེས་བྱ་བའི་བྱ་བ་དང་། འབྱུང་བ་ཞེས་བྱ་བའི་བྱ་བ་ལྷན་ཅིག་བྱེད་དོ་སྙམ་དུ་སེམས་ན། དེ་ལྟ་ན་ནི་འདིར་ཏེ་ཞེས་བྱ་བའི་རྐྱེན་མ་གྲུབ་པོ༎ ཅིའི་ཕྱིར་ཞེ་ན། སྔོན་དུ་བྱེད་ཕྱིར་ཏེ། བྱེད་པ་པོ་མཚུངས་པ་དག་ལ་དུས་སྔར་ཏེ་ཞེས་འབྱུང་བའི་ཕྱིར་ཏེ་ཞེས་བྱ་བའི་རྐྱེན་ནི་དུས་སྔར་བྱ་བ་ཡིན་ནོ༎ དེ་བས་ན་སྟེ་ཞེས་བྱ་བའི་རྐྱེན་གྲུབ་པར་མི་འགྱུར་རོ༎ ཡང་སྐྱེ་ན་ནི་ཞེས་བྱ་བ་ནི་སྐྱེས་ཟིན་པ་ཞིག་ཡང་སྐྱེ་བར་རྟོགས་ན་ཐུག་པ་མེད་པར་ཐལ་བར་འགྱུར་ཏེ། སྐད་ཅིག་མ་གཉིས་པ་དང་། གསུམ་པ་ལ་ཡང་ཡང་དང་ཡང་དུ་སྐྱེ་བས་མཐའ་ཐུག་པ་མེད་པར་ཐལ་བར་འགྱུར་རོ༎ ཅི་སྟེ་མ་འོངས་པ་ཞིག་ཅེས་བྱ་བ་རྒྱས་པར་འབྱུང་བ་ནི་མ་འོངས་པ་ནི་བདག་ཉིད་དུ་མ་རེད་པ་ཡིན་པས་མེད་པ་བདག་ཉིད་དུ་རེད་པར་མ་གྱུར་པའི་དངོས་པོ་ཇི་ལྟར་བྱེད་པ་ཉིད་དུ་འགྲུབ། ཡང་ཇི་ལྟར། བྱེད་པོ་མེད་པའི་བྱ་བ་འགྲུབ༎ གང་གི་ཕྱིར་དེ་ལྟར་ཡིན་པ་དེའི་ཕྱིར་སྒྲ་པ་སྟེ། སྒྲ་རིག་པའི་ལྟར་ན་གནས་སྐབས་གང་སྐྱེ་བ་ཁོ་བོ་ཅག་ཀྱང་གནས་སྐབས་དེ་ཉིད་དང་ཕྲད་ནས་ཞེས་བྱ་བ་ཡིན་ནོ༎ གནས་སྐབས་གང་ཞིག་ཅེས་བྱ་བ་ནི་འདི་ལ་གནས་སྐབས་གང་ཡོད་པས་ན་གནས་སྐབས་གང་ཞིག་གོ༎ སྐྱེ་བ་ལ་མངོན་དུ་ཕྱོགས་པའི་མ་འོངས་པ་སྟེ་ཞེས་བྱ་བ་ནི་མ་འོངས་པ་ཐམས་ཅད་སྐྱེ་བ་མ་ཡིན་གྱི། འོ་ན་ཅི་ཞེ་ན། སྐྱེ་བ་ལ་མངོན་དུ་ཕྱོགས་པ་སྟེ། སྐྱེ་བར་འདོད་པ་ཞེས་བྱ་བའི་ཐ་ཚིག་གོ༎
གནས་སྐབས་དེ་ཁོ་ན་སྟེ། སྐྱེ་བ་ལ་མངོན་དུ་ཕྱོགས་པའི་གནས་སྐབས་ཁོ་ན་རྐྱེན་དེ་དང་ཕྲད་ནས་ཞེས་བྱའོ༎ གྲུབ་པ་མ་ཡིན་ཏེ་ཞེས་བྱ་བ་འབྱུང་བ་ལ། འདི་ནི་སྒྲ་པ་རྣམས་ཀྱི་ཡིན་པས་སྒྲ་པའི་སྟེ་བྱེད་པ་པོ་དང་བྱ་བ་རྣམ་པར་འཇོག་པའོ༎ ཅིའི་ཕྱིར་ཞེ་ན། སྐྱེ་བོ་བྱ་བ་བྱེད་པ་པོའི་ངོ་བོར་བརྟགས་པའི་དོན་ལས་སྐྱེ་ཞེས་བྱ་བ་བྱ་བའི་ངོ་བོར་བརྟགས་པ་གཞན་ཉིད་ཡིན་པར་མ་མཐོང་བའི་ཕྱིར་རོ༎ དེ་ལྟ་བས་ན་སྐྱེའོ་ཞེས་བྱ་བ་དང་། འབྱུང་ངོ་ཞེས་བྱ་བ་དང་། བརྟེན་ནས་ཞེས་བྱ་བ་དེ་ལྟ་བུ་ལ་སོགས་པ་དག་ལ་ཀླན་ཀ་མེད་དོ༎ འདིར་བཤད་པ་ཞེས་བྱ་བ་ནི་དེ་དག་གི་གྲུབ་པའི་མཐས་ལུགས་སྟོན་པར་བྱེད་པ་ཡིན་ནོ༎ ཇི་ལྟར་མེད་པ་སྐྱེ་བ་ལྟར ༎ ཞེས་བྱ་བ་རྒྱས་པར་འབྱུང་བ་ནི་ཇི་ལྟར་དངོས་པོ་མེད་པ་བདག་ཉིད་དུ་མ་རེད་པ་སྐྱེ་བ་ལྟར། མེད་པ་ཕྲད་པའང་དེ་དང་འདྲ༎ ཞེས་བྱ་བའི་ཐ་ཚིག་གོ༎ འོན་ཏེ་བདག་ཉིད་དུ་རེད་ཟིན་པ་སྐྱེའོ་ཞེས་བྱ་བར་རྟོག་ན། སྐྱེས་པ་སྐྱེ་ན་མཐའ་ཐུག་མེད ། །སྐྱེས་ཟིན་པ་ཡང་ཡང་སྐྱེ་ན་ནི་ཐུག་པ་མེད་དེ་མཐའ་ཐུག་པ་མེད་པར་ཐལ་བར་འགྱུར་རོ༎ འདི་ལྟར་གྲངས་ཅན་པའི་གཞུང་ལུགས་ཀྱི་རྗེས་སུ་འབྲངས་ན་ཡོད་པ་ཁོ་ན་སྐྱེའི་མེད་པ་ནི་མ་ཡིན་ནོ་ཞེས་འབྱུང་བས་དེའི་དབང་དུ་བྱས་ཏེ། འོན་ཏེ་སྔ་ན་ཡོད་ནའང་རུང་༎ ཞེས་བྱ་བ་སྨོས་སོ༎ འོན་ཏེ་ཞེས་བྱ་བའི་སྒྲ་ནི་གཞུང་ལུགས་ཐ་དད་པའི་དོན་ཡིན་ཏེ། གལ་ཏེ་ཁྱོད་ཀྱི་ཕྱོགས་ཡོད་པ་སྐྱེའོ་ཞེས་བྱ་བ་ཡིན་ན་ཁོ་བོ་ཅག་གི་ཡང་ཡོད་པ་སྐྱེ་སྟེ་བྱེ་བྲག་ཏུ་སྨྲ་བའི་ལུགས་ཀྱིས་མ་འོངས་པ་ཡོད་པའི་ཕྱིར་དང་། མདོ་སྡེ་པའི་ལུགས་ཀྱིས་ཀྱང་སྐྱེད་པར་བྱེད་པའི་ཆོས་ས་བོན་ཡོད་པའི་ཕྱིར་རོ༎ དེའི་ཕྱིར་སྔར་ཕྲད་ནས་ཕྱིས་སྐྱེ་བར་འགྱུར་བ་གང་ཡིན་པ་དེ་ནི་སྐྱེ་བའི་སྔོན་རོལ་ན་འགའ་ཡང་མེད་ཅེས་བྱ་བ་འདི་ཅི་སྟེ་བརྗོད། རྣམ་པ་གཅིག་ཏུ་ན་གལ་ཏེ་ཡོད་པ་ཁོ་ན་སྐྱེ་ན་ནི་འོ་ན་ནི་འཇིམ་པའི་གོང་བུ་དང་། དབྱུ་གུ་ལ་སོགས་པ་ལ་མི་ལྟོས་པར་སྔར་བུམ་པ་རང་ལས་རབ་ཏུ་གྲུབ་པ་ཡོད་དོ་ཞེས་བྱ་བར་འགྱུར་རོ༎
གཞན་དག་ན་རེ་མཐའ་ ཐུག་མེད། །འོན་ཏེ་སྔ་ན་མེད་ནའང་རུང་༎ ཞེས་བྱ་བ་ཡིན་ཏེ། ཇི་སྟེ་མཐའ་ཐུག་པ་མེད་པར་གྱུར་ན་མི་རུང་བས་མེད་པ་སྐྱེའོ་སྙམ་དུ་སེམས་ན་ཡང་། ཇི་ལྟར་མེད་པ་སྐྱེ་བ་ལྟར༎ མེད་པ་ཕྲད་པའང་དེ་དང་འདྲ༎ ཞེས་བྱ་བ་དེ་ཉིད་ཉེ་བར་གནས་པས་ཁོ་བོ་ཅག་གི་ཕྱོགས་གྲུབ་པ་ཡིན་ནོ་ཞེས་སྔ་མ་བཞིན་དུ་བརྗོད་པར་བྱའོ༎ བྱེད་པ་པོ་གཅིག་གི་བྱ་བ་གཉིས་ནི་དུས་སྔར་ཏེ་ཞེས་བྱ་བའི་རྐྱེན་ཡིན་ཞེས་གང་སྨྲས་པ་དེ་ཡང་འཁྲུལ་པར་བསྟན་པའི་ཕྱིར། ལྷན་ཅིག་པ་ལའང་དེ་ཡོད་དེ༎ ཞེས་བྱ་བ་རྒྱས་པར་སྨོས་ཏེ། བྱ་བ་དུས་མཉམ་པ་ལའང་སྟེ༎ ཞེས་བྱ་བའི་རྐྱེན་མཐོང་སྟེ། དཔེར་ན། མར་མེ་བྱུང་ནས་མུན་པ་མེད༎ ཅེས་བྱ་བ་འདི་ལ་ཡང་མུན་པ་སྔར་མར་མེ་དང་ཕྲད་ལ་ཕྱིས་མེད་ཅིང་འཇིག་པ་མ་ཡིན་ནོ་ཞེས་བྱ་བའི་དོན་ཏོ༎ འོ་ན་ཅི་ཞེ་ན། མུན་པ་མར་མེ་དང་ཕྲད་པ་དེ་ཉིད་ཀྱི་ཚེ་མེད་པར་འགྱུར་རོ༎ ཇི་སྟེ་འདི་ནི་དེ་མ་ཐག་ཏུ་ཡིན་གྱི་ཅིག་ཅར་ནི་མ་ཡིན་ནོ་སྙམ་དུ་སེམས་ན་དེའི་ཕྱིར་ཡང་ཁ་གདངས་ཉལ་བཞིན་ཞེས་བྱ་བ་འདི་སྨོས་ཏེ། འདིར་ཁ་གདངས་ཤིང་བགྲད་ལ་ཕྱིས་ཉལ་བ་མ་ཡིན་ནོ༎ འོ་ན་ཅི་ཞེ་ན། གང་ཞིག་ཁ་གདངས་ཤིང་ཉལ་བ་དེ་ལ་ཁ་གདངས་ཏེ་ཉལ་བ་ཞེས་བྱའོ༎ འོན་ཏེ་འདི་སྔར་ཁ་གདངས་ལ་ཕྱིས་ཉལ་ལོ་ཞེས་བྱ་བར། འདོད་ན་དེའི་ཕྱིར་གལ་ཏེ་ཕྱིས༎ བཙུམས་པ་ལ་ཡང་ཅི་ཕྱིར་མིན༎ འགའ་ཞིག་ཁ་གདངས་ནས་དེ་མ་ཐག་ཏུ་བཙུམས་ཏེ་ཉལ་བ་གང་ཡིན་པ་དེ་ལ་ཁ་གདངས་ཏེ་ཉལ་ལོ་ཞེས་བརྗོད་པར་འགྱུར་བ་ཞིག་ན། བརྗོད་པའང་མ་ཡིན་ཏེ། དེའི་ཕྱིར་གང་ཞིག་ཁ་གདངས་བཞིན་དུ་ཉལ་བ་དེ་ལ། ཁ་གདངས་ཤིང་ཉལ་ལོ་ཞེས་བྱའོ་ཞེས་བྱ་བ་ཤེས་སོ༎ གཞན་དག་ནི་ཞེས་བྱ་བ་ནི། བཙུན་པ་དཔལ་ལེན་ཏོ༎ རྟེན་ཅིང་འབྲེལ་པ་ནི་ཟློས་པའི་དོན་ཡིན་ཞེས་བྱ་བ་ནི། བྱ་བ་དང་ཡོན་ཏན་དག་གི་ཚིག་སྣ་ཚོགས་ཀྱིས་བརྗོད་པར་བྱ་བའི་གཞི་ཐམས་ཅད་ཁྱབ་པར་བྱ་བར་འདོད་པ་ནི་ཟློས་པ་སྟེ།
རྟེན་ཅིང་འབྲེལ་བར་ཞེས་བྱ་བ་ནི་དེ་དག་སྟོན་པར་བྱེད་པ་ཡིན་ནོ༎ འགྲོ་ཞིང་འཇིག་པར་རུང་བ་སྟེ་མི་སྡོད་པ་ཞེས་བྱ་བའི་ཐ་ཚིག་གོ༎ སམ་ཞེས་བྱ་བའི་ཉེ་བར་བསྒྱུར་བས་ནི་འདུ་བའི་དོན་སྟོན་པར་བྱེད་དོ༎ ཨུ་ཏ་གོང་ན་ཡོད་པའི་བ་ད་ནི་འབྱུང་བའི་དོན་ཏེ་ཞེས་བྱ་བ་ནི་སྐད་ཀྱི་དབྱིངས་བསྒྱུར་བའི་ཕྱིར་རོ༎ ཚོགས་པ་དེ་དང་དེ་ན་ཞེས་བྱ་བ་ནི་རྟེན་ཅིང་འབྲེལ་པར་ཞེས་བྱ་བ་ཟློས་པའི་དོན་ཡིན་པ་ཉིད་དུ་སྟོན་ཏོ༎ འགྲོར་རུང་བ་སྟེ་ངང་གིས་འཇིག་པའི་ཆོས་རྣམས་འདུས་ནས་སྐྱེ་བ་ནི་རྟེན་ཅིང་འབྲེལ་བར་འབྱུང་བའོ༎ གཟུགས་ལ་སོགས་པ་ནི་ལྷན་ཅིག་འབྱུང་བར་ངེས་པས་ཆོས་གཅིག་པུ་སྐྱེ་བ་ནི་འགའ་ཡང་མེད་དེ། འདོད་ན་དགྲ་མེད་རྡུལ་རྫས་བརྒྱད༎ ཅེས་བྱ་བ་ནས། སེམས་དང་སེམས་བྱུང་ངེས་ལྷན་ཅིག ། ཅེས་བྱ་བའི་བར་ངེས་པའི་ཕྱིར་རོ༎ རྟོག་པ་འདི་ནི་ཞེས་བྱ་བ་རྒྱས་པར་འབྱུང་བ་ནི་རྟེན་ཅིང་འབྲེལ་པ་ནི་ཟློས་པའི་དོན་ཏོ་ཞེས་བྱ་བ་དེ་ལྟ་བུ་ལ་སོགས་པའི་རྟོག་པ་ནི་རྟེན་ཅིང་འབྲེལ་པར་འབྱུང་བའི་མདོ་འདི་ཁོ་ན་ལ་རུང་གི་མིག་དང་གཟུགས་རྣམས་ལ བརྟེན་ནས་མིག་གི་རྣམ་པར་ཤེས་པ་སྐྱེའོ་ཞེས་བྱ་བ་འདི་ལ་ཇི་ལྟར་བཏུབ་ཏེ་དོན་དུ་མི་རུང་བའི་ཕྱིར་མིག་ལ་བརྟེན་ཅིང་མིག་ལ་བརྟེན་ནས་ཞེས་བྱ་བར་ཚིག་བསྡུ་བ་ནི་མི་སྲིད་ཀྱི། མིག་དང་གཟུགས་རྣམས་ལ་བརྟེན་ཅིང་ཕྲད་ནས་མིག་གི་རྣམ་པར་ཤེས་པ་སྐྱེའོ་ཞེས་བྱ་བའི་དོན་འདི་ཡིན་པར་ཤེས་སོ༎ དེའི་ཕྱིར་ཚིག་གི་དོན་འདི་ནི་རིགས་པ་མ་ཡིན་ནོ་ཞེས་བྱ་བ་ཀླན་ཀ་རྒྱས་པར་སྨྲས་པ་གང་ཡིན་པ་དེ་སོ་ན་འདུག་པ་ཉིད་དོ༎ ཇི་ལྟ་ཞེ་ན། བྱེད་པ་པོ་གཅིག་གི་བྱ་བ་གཉིས་ནི་དུས་སྔར་ཏེ་ཞེས་བྱ་བའི་རྐྱེན་ཡིན་ཏེ། ཁྲུས་བྱས་ཏེ་བཟའོ་ཞེས་བྱ་བ་ལྟ་བུ་ཡིན་ན་སྔར་མིག་དང་གཟུགས་རྣམས་དང་ཕྲད་ནས་ཕྱིས་སྐྱེ་བར་འགྱུར་བ་གང་ཡིན་པ་མིག་གི་རྣམ་པར་ཤེས་པ་དེ་ནི་སྐྱེ་བའི་སྔོན་རོལ་ན་འགའ་ཡང་མེད་ལ། བྱེད་པ་པོ་མེད་པའི་བྱ་བ་ཡང་མེད་དོ་ཞེས་བྱ་བ་ཡིན་ནོ༎ ངེས་པར་གཟུང་བའི་དོན་དུ་རྣམ་གྲངས་གཉིས་གསུངས་པ་ཡིན་ནོ༎
འདི་ཡོད་ན་ཞེས་བྱ་བ་དེ་ཙམ་ཞིག་ བརྗོད་ན་ནི་མ་རིག་པ་ཡོད་པ་འབའ་ཞིག་གིས་འདུ་བྱེད་རྣམས་འབྱུང་བ་མ་ཡིན་གྱི། གཞན་ཡང་ཡོད་ན་ཡིན་ནོ་ཞེས་བྱ་བར་ཤེས་པར་འགྱུར་ཏེ། དཔེར་ན་མིག་ཡོད་ན་མིག་གི་རྣམ་པར་ཤེས་པ་འབྱུང་ངོ་ཞེས་བྱ་བ་མིག་ཁོ་ན་ཡོད་ན་ཞེས་བྱ་བར་ངེས་པར་གཟུང་བ་མ་ཡིན་ཏེ། དེས་ན་གཟུགས་ཡོད་ན་འབྱུང་ངོ་ཞེས་བྱ་བར་ཤེས་པར་འབྱུང་ངོ་ཞེས་བྱ་བ་དང་འདྲའོ༎ འདི་སྐྱེས་པས་འདི་སྐྱེའོ་ཞེས་བྱ་བ་རྣམ་གྲངས་གཉིས་པ་འདིས་ནི་འདི་ཁོ་ན་སྐྱེས་པས་འདི་སྐྱེའི་གཞན་ལས་ནི་མ་ཡིན་ནོ་ཞེས་རྣམ་གྲངས་གོང་མ་ཉིད་ངེས་པར་འཛིན་པར་བྱེད་པ་ཡིན་ནོ༎ ཡན་ལག་བརྒྱུད་པར་བསྟན་པའི་ཕྱིར༎ ཞེས་བྱ་བ་ནི་ཡན་ལག་འདི་སྟེ། མ་རིག་པའི་ཡན་ལག་ཡོད་ན་འདུ་བྱེད་ཀྱི་ཡན་ལག་འདི་འབྱུང་ངོ་༎ ཡན་ལག་འདི་སྟེ་འདུ་བྱེད་ཀྱི་ཡན་ལག་འདི་སྐྱེས་པས་རྣམ་པར་ཤེས་པའི་ཡན་ལག་འདི་སྐྱེའོ་ཞེས་བྱ་བ་ཡིན་ཏེ། ཡན་ལག་གཞན་དག་བརྒྱུད་པའང་དེ་དང་འདྲ་བར་བརྗོད་པར་བྱའོ༎ ཡང་ན་ཚེ་བརྒྱུད་པར་ཞེས་བྱ་བ་ཅི་ཞེ་ན། བསྟན་པའི་ཕྱིར་རྣམ་གྲངས་གཉིས་གསུངས་སོ་ཞེས་བྱ་བར་སྦྱར་རོ༎ མངོན་སུམ་དང་ཞེས་བྱ་བ་རྒྱས་པར་འབྱུང་བ་ནི་མ་རིག་པ་ལ་སོགས་པ་མངོན་སུམ་དང་། བརྒྱུད་པའི་རྒྱུན་གྱིས་རྐྱེན་གྱི་ངོ་བོ་བསྟན་པའི་ཕྱིར་རྣམ་གྲངས་གཉིས་གསུངས་པ་ཡིན་ཏེ། འདི་ཡོད་པས་འདི་འབྱུང་ཞེས་བྱ་བས་ནི་མངོན་སུམ་གྱི་རྐྱེན་གྱི་ངོ་བོ་སྟོན་ཏོ༎ འདི་སྐྱེས་པས་འདི་སྐྱེའོ་ཞེས་བྱ་བས་ནི་བརྒྱུད་པའོ༎ དེ་ལ་མངོན་སུམ་ནི་གང་གི་ཚེ་མ་རིག་པའི་མཇུག་ཐོགས་སུ་ཉོན་མོངས་པ་ཅན་གྱི་འདུ་བྱེད་འབྱུང་བ་ཡིན་ནོ༎ བརྒྱུད་པ་ནི་གང་གི་ཚེ་དགེ་བ་འབྱུང་བ་ཡིན་ཏེ། དགེ་བའི་གནས་སྐབས་ན་མ་རིག་པ་མེད་པའི་ཕྱིར་རོ༎ གཞན་ཡང་མ་རིག་པ་འདུ་བྱེད་རྣམས་ཀྱི་མངོན་སུམ་གྱི་རྐྱེན་ཡིན་ལ་རྣམ་པར་ཤེས་པ་ལ་སོགས་པའི་ནི་བརྒྱུད་པ་ཡིན་ཏེ།
འདི་སྐད་དུ་མ་རིག་པའི་ཡན་ལག་ཡོད་པས་འདུ་བྱེད་ཀྱི་ཡན་ལག་འབྱུང་ལ་འདུ་བྱེད་ཀྱི་ཡན་ལག་འདི་སྐྱེས་པས་བརྒྱུད་པའི་མ་རིག་པའི་རྐྱེན་ཅན་གྱི་རྣམ་པར་ཤེས་པ་སྐྱེའོ་ཞེས་བཤད་པ་ཡིན་ཏེ། དེ་ཐམས་ཅད་ནི་སློབ་དཔོན་གྱི་གཞུང་ལུགས་ཡིན་ནོ༎ གཞན་དག་ན་རེ་དགག་པའི་ཕྱིར་རོ་ཞེས་བྱ་བ་ནི་གནས་བརྟན་ཆོས་ཀྱི་དབྱིག་གོ༎ རྒྱུ་མེད་ན་དངོས་པོ་མི་འབྱུང་ཞེས་བྱ་བས་ནི་རྣམ་གྲངས་དང་པོས་རྒྱུ་མེད་པར་སྨྲ་བ་བཀག་པ་ཡིན་ནོ༎ རང་བཞིན་དང་སྐྱེས་བུ་ལ་སོགས་པ་སྐྱེ་བ་མེད་པ་དང་ལྡན་པ་རྟག་པ་ལས་ཀྱང་ཆུང་ཟད་ཀྱང་མི་སྐྱེའོ་ཞེས་བྱ་བས་ནི་རྣམ་གྲངས་གཉིས་པས་སོ༎ སློབ་དཔོན་གྱིས་རྟོག་པ་འདི་ལ་ནི་ཞེས་བྱ་བ་རྒྱས་པར་སྨོས་ཏེ། ཚིག་སྔ་མ་སྨོས་པ་དོན་མེད་པར་གྱུར་ཞེས་བྱ་བ་ནི་འདི་ཡོད་ན་འདི་འབྱུང་ངོ་ཞེས་བྱ་བ་འདིའོ༎ སྨྲ་བ་གཉི་ག་དགག་པ་འགྲུབ་པའི་ཕྱིར་ཞེས་བྱ་བ་ནི་འདི་སྐྱེས་པས་འདི་སྐྱེའོ་ཞེས་བྱ་བའི་རྣམ་གྲངས་འདི་ཁོ་ནས་རྒྱུ་ཡོད་པ་ཉིད་དང་སྐྱེ་བ་དང་ལྡན་པའི་རྒྱུ་ཡིན་པ་ཉིད་དང་། རྒྱུ་མེད་པ་ཉིད་དང་རྒྱུ་རྟག་པ་ཉིད་དུ་སྨྲ་བའི་མཚན་ཉིད་ཅན་གཉིས་དགག་པ་འགྲུབ་པས་དེའི་ཕྱིར་རྣམ་གྲངས་སྔ་མ་དོན་མེད་པར་འགྱུར་རོ༎ འོ་ན་ནི་གང་ལ་ལ་དག་ཅེས་བྱ་བ་རྒྱས་པར་འབྱུང་བ་ནི་རྒོལ་བ་གང་ལ་ལ་དག་བདག་རྟེན་དུ་གྱུར་པ་སྟེ། མ་རིག་པའི་རྟེན་དུ་གྱུར་པ་ཡོད་པས་འདུ་བྱེད་ལ་སོགས་པ་སྟེ། འདུ་བྱེད་དང་རྣམ་པར་ཤེས་པ་དང་མིང་དང་གཟུགས་ལ་སོགས་པ་འབྱུང་ཞིང་སྐྱེ་བར་རྟོག་པར་བྱེད་ལ་མ་རིག་པ་ལ་སོགས་པ་སྟེ། མ་རིག་པ་དང་འདུ་བྱེད་ལ་སོགས་པ་སྐྱེས་པས་དེ་དག་སྐྱེ་བར་རྟོག་པར་བྱེད་པ་ཡོད་ཅེས་བྱ་བར་སྐབས་དང་སྦྱར་རོ༎ རྒྱུ་དེའི་ཕྱིར་སྨྲ་བ་དེ་དག་གི་རྟོག་པ་དེ་བསལ་ཞིང་དགག་པར་ངེས་པར་གཟུང་བ་འདི་མཛད་པ་ཡིན་ཏེ་བཟློག་པ་མཛད་པ་ཡིན་ནོ༎ ཇི་ལྟ་ཞེ་ན། གང་ཞིག་སྐྱེས་པས་ཞེས་བྱ་བ་ནས་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཞིག་ཡང་དག་པར་འབྱུང་བར་འགྱུར་ཞེས་བྱ་བའི་བར་སྨྲས་སོ༎ གང་ཞིག་སྐྱེས་པས་གང་སྐྱེ་བ་ནི་དེ་ཉིད་ཡོད་པས་དེ་འབྱུང་གི་གཞན་བདག་ཡོད་པས་ནི་མ་ཡིན་ཏེ། འདི་ལྟ་སྟེ།
མ་རིག་པའི་རྐྱེན་གྱིས་འདུ་ བྱེད་དག་ནི་མ་རིག་པ་ཁོ་ན་ཡོད་པས་འདུ་བྱེད་རྣམས་འབྱུང་གི་གཞན་ཡོད་པས་ནི་མ་ཡིན་ལ། དེ་ལྟར་ན་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཞིག་ཡང་དག་པར་འབྱུང་བར་འགྱུར་རོ་ཞེས་བྱ་བའི་བར་དུ་དེ་དང་འདྲའོ༎ ཇི་ལྟ་ཞེ་ན། སྐྱེ་བའི་རྐྱེན་གྱིས་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་དང་། ཡིད་མི་བདེ་བ་དང་། འཁྲུག་པ་རྣམས་འབྱུང་བར་འགྱུར་ཏེ། དེ་ལྟར་ན་སྡུག་བསྔལ་གྱི་ཕུང་པོ་འདི་འབའ་ཞིག་ཡང་དག་པར་འབྱུང་བར་འགྱུར་བ་སྐྱེ་བ་ཁོ་ན་ཡོད་པས་རྒ་ཤི་ལ་སོགས་པ་འབྱུང་གི། གཞན་པ་དག་ཡོད་པས་ནི་མ་ཡིན་ནོ༎ དེ་ལྟ་མ་ཡིན་ཏེ་འདི་སྐད་དུ་འདི་ཡོད་པས་འདི་འབྱུང་ཞེས་བརྗོད་ན་ནི་བདག་རྟེན་དུ་གྱུར་པས་མ་རིག་པ་ལ་སོགས་པ་ཡོད་པས་འདུ་བྱེད་རྣམས་འབྱུང་ངོ་ཞེས་སྨྲ་བར་ཡང་འགྱུར་རོ༎ འོན་ཏེ་ཡང་འདི་སྐྱེས་པས་འདི་སྐྱེའོ་ཞེས་བྱ་བར་རྣམ་གྲངས་གཉིས་པ་ཁོ་ན་བརྗོད་པར་གྱུར་ན། དེ་ལྟ་ན་ཡང་དེ་ཁོ་ན་བཞིན་དུ་མ་རིག་པ་ལ་སོགས་པས་འདུ་བྱེད་ལ་སོགས་པ་སྐྱེ་བ་ནི་བདེན་ན། བདག་རྟེན་དུ་གྱུར་པ་ཡོད་པས་ཡིན་ནོ་ཞེས་བྱ་བར་རྟོག་པར་འགྱུར་ཏེ། དེའི་ཕྱིར་གང་ཞིག་སྐྱེས་པས་སྐྱེ་བ་དེ་ཁོ་ན་ཡོད་པས་དེ་འབྱུང་གི་གཞན་བདག་རྟེན་དུ་གྱུར་པ་ཡོད་པས་ནི་མ་ཡིན་ནོ་ཞེས་བྱ་བར་རྣམ་གྲངས་གཉིས་ཀྱིས་ངེས་པར་འཛིན་པར་མཛད་པ་ཡིན་ནོ༎ སློབ་དཔོན་དག་ཅེས་བྱ་བ་ནི་སྔོན་གྱི་སློབ་དཔོན་རྣམས་སོ༎ མ་སྤངས་པ་བསྟན་པའི་ཕྱིར་དང་། སྐྱེ་བར་འགྱུར་བ་བསྟན་པའི་ཕྱིར་རོ༎ མ་རིག་པ་མ་སྤངས་ཤིང་ཡོད་ན་འདུ་བྱེད་རྣམས་མི་སྤོང་ཞིང་འབྱུང་ངོ་ཞེས་བྱ་བར་རྣམ་གྲངས་དང་པོས་སྟོན་ཏོ༎ དེ་ཉིད་སྐྱེས་པས་འདི་སྐྱེ་བར་འགྱུར་རོ་ཞེས་བྱ་བ་ནི་གཉིས་པས་སྟོན་ཏོ༎ སྐྱེ་བ་མ་སྤངས་ཤིང་ཡོད་ན་རྒ་ཤི་ལ་སོགས་པ་མི་སྤོངས་ཤིང་འབྱུང་ལ། དེ་ཉིད་སྐྱེས་པས་དེ་དག་སྐྱེ་བར་འགྱུར་རོ་ཞེས་བྱ་བའི་བར་དུའང་དེ་དང་འདྲའོ༎
གཞན་དག་ན་རེ་གནས་པ་དང་སྐྱེ་བ་ཡང་དག་པར་བསྟན་པའི་ཕྱིར་རོ༎ ཟེར་རོ་ཞེས་ཞེས་བྱ་བས་ནི་བཙུན་པ་དཔལ་ལེན་ན་རེ་དེའི་ཕྱིར་རྣམ་གྲངས་གཉིས་གསུངས་སོ་ཞེས་ཟེར་བ་ཡིན་ཏེ། རྒྱུའི་རྒྱུན་ནི་ཇི་སྲིད་པ་དེ་སྲིད་དུ་འབྲས་བུའི་རྒྱུན་འབྱུང་བར་འགྱུར་ཞེས་བྱ་བ་ནི་རྣམ་གྲངས་དང་པོས་སོ༎ རྒྱུ་འདི་སྐྱེས་པས་འབྲས་བུ་སྐྱེ་བར་འགྱུར་ཞེས་བྱ་བ་ནི་གཉིས་པས་སོ༎ འབྱུང་བའི་དབང་དུ་མཛད་པས་ཡིན༎ ཞེས་བྱ་བ་ནི་དགེ་སློང་དག་ཁྱེད་ལ་རྟེན་ཅིང་འབྲེལ་པར་འབྱུང་བ་བཤད་དོ་ཞེས་གསུངས་པའི་སྐབས་སུ་གནས་པའི་ཚིག་ཏུ་ཐལ་བ་ཅི་ཞིག་ཡོད་སྐབས་ལ་ཅི་འབབ་ན་འདི་ཡོད་པས་འདི་འབྱུང་ངོ་ཞེས་བྱ་བ་འདིས་ནི་རྒྱུའི་རྒྱུན་ཇི་སྲིད གནས་པ་དེ་སྲིད་དུ་འབྲས་བུའི་རྒྱུན་གནས་པ་བསྟན་ཏོ་ཞེས་དེ་ལྟར་འདིའི་གནས་པའི་དོན་ཡིན་པར་རྗོད་པར་བྱེད། བཅོམ་ལྡན་འདས་ཀྱིས་ཀྱང་ཅིའི་ཕྱིར་རིམ་པ་མི་མཐུན་པར་གསུངས་པར་འགྱུར་ཏེ། སྐྱེ་བ་ནི་དང་པོར་ཡིན་ལ་གནས་པ་ནི་ཕྱིས་ཡིན་ཏེ་གནས་པ་ནི་སྐྱེ་བ་ལ་རག་ལས་པའི་ཕྱིར་རོ༎ སྔར་ནི་འདི་སྐྱེས་པས་འདི་སྐྱེའོ༎ ཕྱིས་ནི་འདི་ཡོད་པས་འདི་འབྱུང་ངོ་ཞེས་བརྗོད་པར་བྱ་དགོས་ན། དེ་ལྟ་ཡང་མ་ཡིན་ཏེ་དེའི་ཕྱིར་དེའི་དོན་ནི་དེ་ལྟ་མ་ཡིན་ནོ༎ ཡང་སྨྲས་པ་ཞེས་བྱ་བ་ནི་བཙུན་པ་དཔལ་ལེན་ཏོ༎ སློབ་དཔོན་གྱིས་སླར་སྨྲས་པ་ནི། གལ་ཏེ་མདོའི་དོན་དེ་ཡིན་པར་གྱུར་ན་ཞེས་བྱ་བ་རྒྱས་པར་འབྱུང་བ་ལ། འདི་ཡོད་པས་འདི་མི་འབྱུང་ངོ་ཞེས་བྱ་བ་ཁོ་ནར་བཀའ་སྩལ་པར་འགྱུར་ཞེས་བྱ་བ་ནི་དགག་པ་ཁོ་ནས་མི་འབྱུང་བར་བསྟན་ན་རིགས་པའི་ངོ་བོ་ཡིན་ནོ་ཞེས་སྟོན་པར་བྱེད་དོ༎ སྔར་ནི་འབྲས་བུ་སྐྱེ་བ་ཞེས་བྱ་བ་ནི་འཇིག་པ་ནི་སྐྱེ་བ་སྔོན་དུ་འགྲོ་བ་ཅན་ཡིན་པའི་ཕྱིར་སྔར་འདི་སྐྱེས་པས་འདི་སྐྱེའོ་ཞེས་གསུངས་པར་འགྱུར་བ་ཞིག་གོ༎ མདོ་ལས་སྐྱེ་བའི་རྐྱེན་གྱིས་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། ཡིད་མི་བདེ་བ་དང་། འཁྲུག་པ་རྣམས་འབྱུང་ངོ་ཞེས་གསུངས་པ་དེ་དག་ནི་རྒ་ཤིས་བསྡུས་པ་ཁོ་ན་ཡིན་ཏེ།
ཡན་ལག་གཞན་མ་ཡིན་པར་ཁོང་དུ་ ཆུད་པར་བྱའོ༎ དེ་ལ་སེམས་ཅན་དང་སེམས་ཅན་དུ་མི་བགྲང་བའི་ཡུལ་ཡོངས་སུ་གྱུར་པ་དང་། ལུས་ཡོངས་སུ་གྱུར་པ་ལས་དེ་དག་འབྱུང་སྟེ། ཡིད་མི་བདེ་བ་དང་མཚུངས་པར་ལྡན་པའི་རྟོག་པ་ནི་མྱ་ངན་ནོ༎ མྱ་ངན་གྱིས་ཀུན་ནས་བསླང་བའི་ཚིག་ཏུ་སྨྲ་བ་ནི་སྨྲེ་སྔགས་འདོན་པའོ༎ སྡུག་བསྔལ་དང་ཡིད་མི་བདེ་བ་དག་ནི་བཤད་ཟིན་ཏོ༎ ཡིད་མི་བདེ་བའི་ཤུགས་ཟད་པ་ནི་འཁྲུག་པའོ༎ གཞན་དག་ན་རེ་ཡིད་མི་བདེ་བ་ནི་མྱ་ངན་དང་སྨྲེ་སྔགས་འདོན་པ་སྔོན་དུ་འགྲོ་བའི་ངལ་བ་ཡིན་ནོ་ཞེས་ཟེར་རོ༎ བྱིས་པ་ནི་ཞེས་བྱ་བ་རྒྱས་པར་འབྱུང་བ་ན་བྱིས་པ་ནི་སོ་སོའི་སྐྱེ་བོའོ༎ འདུ་བྱེད་ཙམ་ཞེས་བྱ་བ་ལ་ཙམ་ཞེས་བྱ་བ་སྨོས་པས་ནི་བདག་དགག་པའི་དོན་ཏོ༎ མི་ཤེས་པས་ཞེས་བྱ་བ་ནི་མ་རིག་པ་མ་འདྲེས་པ་སྟོན་པར་བྱེད་དོ༎ བདག་ཏུ་ལྟ་བ་དང་ངའོ་སྙམ་པའི་ང་རྒྱལ་ལ་མངོན་པར་ཞེན་པ་ནི་གནས་པའོ༎ ལུས་ལ་སོགས་པ་སྟེ། ལུས་དང་ངག་དང་ཡིད་དག་གིས་བསོད་ནམས་དང་། བསོད་ནམས་མ་ཡིན་པ་དང་མི་གཡོ་བའི་ལས་རྣམ་པ་གསུམ་རྩོམ་སྟེ། ཚེ་ཕྱི་མ་ལ་བདེ་བའི་དོན་དུ་ནི་བསོད་ནམས་ཞེས་བྱ་བ་ནི་མ་འོངས་པའི་ཚེ་ལ་བདེ་བའི་དོན་དུ་འདོད་པ་ན་སྤྱོད་པའི་ལས་དགེ་བའོ༎ བདེ་བ་དང་བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པའི་དོན་དུ་ནི་མི་གཡོ་བ་ཞེས་བྱ་བ་ནི་བསམ་གཏན་གསུམ་པའི་བར་དུ་ནི་བདེ་བའི་དོན་དུ་གཟུགས་ན་སྤྱོད་པའི་དགེ་བའོ༎ དེ་ཡན་ཆད་ནི་བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པའི་དོན་དུའོ༎ ཚེ་འདི་ལ་བདེ་བའི་དོན་དུ་ནི་བསོད་ནམས་མ་ཡིན་པ་ཞེས་བྱ་བ་ནི་འདི་ལ་བདེ་བ་ལ་ལྟོས་ནས་དེ་བྱས་ཀྱི་ཕྱི་མ་ལ་བདེ་བ་ལ་ལྟོས་ཏེ་ནི་མ་ཡིན་ནོ་ཞེས་བྱ་བའི་ཐ་ཚིག་གོ༎ ལས་ཀྱི་འཕེན་པའི་དབང་གིས་ཏེ། ཇི་སྐད་བཤད་པའི་ལས་ཀྱི་འཕེན་པའི་དབང་གིས། མེ་འབར་བ་འགྲོ་བའི་ཚུལ་དུ་དམྱལ་བ་ལ་སོགས་པའི་འགྲོ་བ་དེ་དང་དེར་འགྲོ་བར་འགྱུར་ཏེ།
དཔེར་ན་རྩྭ་རིང་པོ་ལ་བཏང་བའི་མེ་འབར་བ་འགྲོའོ་ཞེས་བྱ་བ་དེ་བཞིན་དུ་རྣམ་པར་ཤེས་པའི་རྒྱུན་ཡང་སྲིད་པ་བར་མ་དང་འབྲེལ་བའི་ཕྱིར་སྲིད་པ་བར་མའི་རྒྱུན་གྱིས་ཡུལ་ཐག་རིང་པོར་ཡང་འགྲོ་བ་དེ་དང་དེར་འགྲོའོ༎ དེ་ལྟར་བཤད་ན་ཞེས་བྱ་བ་ནི་གལ་ཏེ་འདུ་བྱེད་ཀྱི་རྐྱེན་ཅན་གྱིས་རྣམ་པར་ཤེས་པའི་རྒྱུན་སྲིད་པ་བར་མར་ཉིང་མཚམས་སྦྱོར་བའི་སེམས་ནས་བཟུང་སྟེ། སྐྱེ་བའི་སྐད་ཅིག་མའི་བར་འདི་ཐམས་ཅད་ཡིན་ཏེ། རྣམ་པར་ཤེས་པའི་ཚོགས་དྲུག་ཅར་འདུ་བྱེད་ཀྱི་རྐྱེན་ཅན་གྱི་རྣམ་པར་ཤེས་པ་ཡིན་པར་འདོད་ན། རྣམ་པར་ཤེས་པའི་ཡན་ལག་བསྟན་པ་སྟེ། གསུམ་པ་རྣམ་པར་ཤེས་པའི་ཡན་ལག་བསྟན་པ་ལས། རྣམ་པར་ཤེས་པ་གང་ཞེ་ན། རྣམ་པར་ཤེས་པའི་ཚོགས་དྲུག་གོ་ཞེས་བཤད་པ་དེ་འཐད་པ་ཡིན་ནོ༎ དེ་ལྟ་མ་ཡིན་ཏེ། གལ་ཏེ་འདུ་བྱེད་ཀྱི་རྐྱེན་ཅན་གྱི་རྣམ་པར་ཤེས་པ་རྣམ་པར་ཤེས་པའི་ཚོགས་དྲུག་གི་རྒྱུན་ཡིན་པར་མི་བཞེད་ཀྱི་ཉིང་མཚམས་སྦྱོར་བའི་སེམས་ཁོ་ན་ཡིན་པར་བཞེད་པར་གྱུར་ན་ནི་འདི་ལས་རྣམ་པར་ཤེས་པའི་ཚོགས་དྲུག་གོ་ཞེས་བཤད་པར མི་འགྱུར་གྱི། འདི་སྐད་དུ་རྣམ་པར་ཤེས་པ་གང་ཞེ་ན། ཡིད་ཀྱི་རྣམ་པར་ཤེས་པའོ་ཞེས་བརྗོད་པར་བྱ་དགོས་པར་འགྱུར་རོ༎ ཉིང་མཚམས་སྦྱོར་བའི་སྐད་ཅིག་མ་ལ་ནི་རྣམ་པར་ཤེས་པ་ལྔ་འབྱུང་བ་མེད་དེ། འཆད་དང་མཚམས་སྦྱོར་འདོད་ཆགས་འབྲལ༎ ཉམས་དང་འཆི་འཕོ་སྐྱེ་བ་རྣམས༎ ཡིད་ཀྱི་རྣམ་ཤེས་ཁོ་ནར་འདོད༎ ཅེས་འབྱུང་བས་ཡིད་ཀྱི་རྣམ་པར་ཤེས་པ་ཁོ་ནས་ཉིང་མཚམས་སྦྱོར་བར་བྱེད་པའི་ཕྱིར་རོ༎ རྣམ་པར་འབྱེད་པ་ལས་དེ་སྐད་བསྟན་པའི་ཕྱིར་རོ་ཞེས་བྱ་བ་ནི་རྟེན་ཅིང་འབྲེལ་བར་འབྱུང་བའི་མདོ་ལས། མིང་དང་གཟུགས་རྣམ་པར་འབྱེད་པ་ལས་མིང་གང་ཞེ་ན། གཟུགས་ཅན་མ་ཡིན་པའི་ཕུང་པོ་བཞིའོ༎ གཟུགས་གང་ཞེ་ན།
གཟུགས་གང་ཡིན་པ་ཅི་ཡང་རུང་བ་ཞེས་བྱ་བ་ནས་རྒྱས་པར་གཟུགས་གང་ཡིན་པ་དང་། མིང་གང་ཡིན་པ་དེ་གཉིས་ནི་མིང་དང་གཟུགས་ཞེས་ བྱའོ་ཞེས་དེ་སྐད་དུ་བསྟན་པའི་ཕྱིར་རོ༎ འདོད་པའི་སྲེད་པའོ་ཞེས་བྱ་བ་ནི་འདོད་པ་ན་སྤྱོད་པའི་སྲེད་པའོ༎ བདེ་བ་ལ་ནི་བསམ་གཏན་གསུམ་པ་དག་ཏུའོ༎ བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པ་ལ་ནི་བསམ་གཏན་བཞི་པར་རོ༎ བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པ་ལ་ནི་གཟུགས་མེད་པའི་སྲེད་པའོ་ཞེས་བྱ་བ་ནི་གཟུགས་མེད་པ་ན་སྤྱོད་པའོ༎ འདོད་པ་ལ་སོགས་པ་ཉེ་བར་ལེན་ཏེ་ཞེས་བྱ་བ་ནི་འདོད་པ་དང་ལྟ་བ་དང་ཚུལ་ཁྲིམས་དང་བརྟུལ་ཞུགས་དང་བདག་ཏུ་སྨྲ་བ་རྣམས་ཉེ་བར་ལེན་ཞེས་བྱ་བའི་ཐ་ཚིག་གོ༎ འདོད་པའི་ཡོན་ཏན་ལྔ་དག་གོ་ཞེས་བྱ་བ་ནི་འདོད་པར་བྱ་བ་ཡིན་པས་འདོད་པའོ༎ གོམས་པར་བྱ་བ་ཡིན་པས་ཡོན་ཏན་ནོ༎ འདོད་པ་དག་ཉིད་ཡོན་ཏན་ཡིན་པས་འདོད་པའི་ཡོན་ཏན་ཏོ༎ དེ་དག་ཀྱང་གང་ཞེ་ན། གཟུགས་དང་། སྒྲ་དང་། དྲི་དང་། རོ་དང་། རེག་བྱ་དག་ཡིན་ནོ༎ ལྟ་བ་ནི་དྲུག་ཅུ་རྩ་གཉིས་ཀྱི་སྟེ། ཚངས་པའི་དྲ་བ་ལས་ཇི་སྐད་འབྱུང་བ་བཞིན་ནོ་ཞེས་བྱ་བ་ནི་ལྟ་བ་དེ་དག་གི་ཚངས་པའི་དྲ་བའི་མདོ་བལྟས་ནས་ཁོང་དུ་ཆུད་པར་བྱའོ༎ ཁྱི་དང་བ་ལང་གི་བརྟུལ་ཞུགས་ལ་སོགས་པ་ཞེས་བྱ་བའི་སྒྲས་ནི་རི་དགས་ཀྱི་བརྟུལ་ཞུགས་ལ་སོགས་པ་བསྡུའོ༎ གཅེར་བུ་པ་ལ་སོགས་པ་ཞེས་བྱ་བ་ལ་སོགས་པ་ཞེས་བྱ་བའི་སྒྲས་ནི་སྤོང་བ་དཀར་པོ་ལ་སོགས་པ་བསྡུའོ༎ བྲམ་ཟེ་དང་ཞེས་བྱ་བ་རྒྱས་པར་འབྱུང་བ་ནི་བྲམ་ཟེ་རྣམས་ནི་དབྱུ་གུ་དང་གཡང་གཞིའོ༎ ཕྱུགས་བདག་རྣམས་ནི་རལ་བུ་དང་ཐལ་བའོ༎ ཀུན་དུ་རྒྱུ་རྣམས་ནི་དབྱུ་གུ་གསུམ་དང་སྒྲེ་བོའོ༎ སོགས་པ་ཞེས་བྱ་བའི་སྒྲ་གཉིས་ཀྱིས་ནི་ཐོད་པ་ཅན་ལ་སོགས་པ་ཐོད་པ་ཐོགས་པ་ལ་སོགས་པ་བསྡུ་སྟེ། དེ་དག་ཡང་དག་པར་ལེན་པ་ནི་ཚུལ་ཁྲིམས་དང་བརྟུལ་ཞུགས་ཡང་དག་པར་ལེན་པའོ༎
དེ་ལ་བདག་ཏུ་སྨྲ་བ་ཡོད་པས་ན་བདག་ཏུ་སྨྲ་བའོ་ཞེས་བྱ་བ་ནི་ཇི་སྐད་དུ་དགེ་སློང་ངམ་བྲམ་ཟེ་གང་ལ་ལ་དག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་ན། ཡང་དག་པར་རྗེས་སུ་ལྟ་བ་དེ་དག་ཐམས་ཅད་ནི་ཕུང་པོ་ལྔ་པོ་འདི་དག་ཁོ་ན་ལ་ཞེས་བྱ་བ་རྒྱས་པར་གསུངས་པ་ལྟ་བུ་ཡིན་ནོ༎ གཞན་དག་ན་རེ་བདག་ཏུ་སྨྲ་བ་ནི་བདག་ཏུ་ལྟ་བ་དང་། ངའོ་སྙམ་པའི་ང་རྒྱལ་ཡིན་ནོ་ཞེས་ཟེར་རོ། ༎ །བམ་པོ་ཉི་ཤུ་རྩ་དྲུག་པ། བདག་མེད་པའི་ཕྱིར་བདག་ཏུ་སྨྲ་བ་ཉེ་བར་ལེན་པ་ཞེས་བྱ་བའི་སྨྲ་བ་ཞེས་བྱ་བའི་སྒྲ་ཉེ་བར་བཀོད་པའི་དགོས་པ་སྟོན་པར་བྱེད་པ་ཡིན་ནོ༎ བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་ཞེས་བྱ་བ་ནི་གང་ལ་སྔོན་གོམས་པའི་བག་ཆགས་ལས་བྱུང་བ་སྐྱེ་ནས་ཐོབ་པའི་ཤེས་རབ་མེད་པ་དེ་ནི་བྱིས་པའོ༎ གང་ལ་རྟོགས་པ་ལས་བྱུང་བ་སྟེ། བདེན་པ་རྟོགས་པ་ལས་བྱུང་བ་མེད་པ་དེ་ནི་སོ་སོའི་སྐྱེ་བོའོ༎ གང་ལ་ལུང་ལས་བྱུང་བ་མེད་པ་དེ་ནི་ཐོས་པ་དང་མི་ལྡན་པའོ༎ བརྟགས་པའི་རྗེས་སུ་ལྷུང་བ་ཞེས་བྱ་བ་ནི་མིང་ཇི་ལྟ་བ་དང་། ཐ་སྙད་ཇི་ལྟ་བ་དེ་བཞིན་དུ་རྗེས་སུ་སོང་བ་ཞེས་བྱ་བའི་ཐ་ཚིག་གོ༎ དེ་དག་ཅེས་བྱ་བ་ནི་འདོད་པ་ལ་སོགས་པའོ༎ འདུན་པ་དང་འདོད་ཆགས་ཞེས་བྱ་བ་ནི་ཡུལ་མ་ཐོབ་པ་དག་ལ་དོན་དུ་གཉེར་བ་ནི་འདུན་པའོ༎ ཐོབ་པ་དག་ལ་ནི་འདོད་ཆགས་ཏེ། འདོད་པ་ལ་སོགས་པ་དེ་དག་ལ་འདུན་པ་དང་འདོད་ཆགས་གང་ཡིན་པ་དེ་ཉེ་བར་ལེན་པ་ཡིན་གྱི༎ ཇི་སྐད་བཤད་ཉིད་མ་རིག་བཅས༎ ཉེར་ལེན་རྣམས་ཏེ་ལྷ་རྣམས་གཉིས༎ ཕྱེ་བའི་ཕྱིར་རོ་ཞེས་བྱ་བ་ནི་མ་ཡིན་ནོ་སྙམ་དུ་བསམས་པ་ཡིན་ནོ༎ ཡང་སྲིད་པ་པ་ཞེས་བྱ་བ་ནི་ཡང་སྲིད་པའི་འབྲས་བུ་ཅན་ནོ༎ དེ་ནི་འདིར་སྲིད་པ་ཡིན་ནོ་ཞེས་བྱ་བ་ནི་དེ་ནི་འདིར་སྲིད་པའི་རང་གི་མཚན་ཉིད་དེ་ངོ་བོ་ཉིད་ཡིན་ནོ་ཞེས་བྱ་བའི་ཐ་ཚིག་གོ༎ རྣམ་པར་ཤེས་པ་འཇུག་པའི་ཚུལ་དུ་ཞེས་བྱ་བ་ནི་སྲིད་པ་བར་མ་དང་འབྲེལ་པའི་ཕྱིར་མེ་འབར་བ་འགྲོ་བའི་ཚུལ་དུ་མ་འོངས་པའི་སྐྱེ་བ་ནི་སྐྱེ་བ་སྟེ༎ མིང་དང་གཟུགས་ཀྱི་ངོ་བོ་ཉིད་ཡིན་པའི་ཕྱིར། ཕུང་པོ་ལྔ་པ་ཡིན་ནོ༎
རྒ་ཤི་འབྱུང་སྟེ་མདོ་ལས་ཇི་སྐད་བསྟན་པ་ལྟ་བུའོ་ཞེས་བྱ་བ་ནི་རྒ་བ་གང་ཞེ་ན་མགོ་སྒྲེ་ བོར་གྱུར་པ་དང་། སྐྱེ་བོ་གང་ཡིན་པ་ཞེས་བྱ་བ་རྒྱས་པར་འབྱུང་བ་དང་། ཤི་བ་གང་ཞེ་ན། སེམས་ཅན་དེ་དང་དེ་དག་གནས་དེ་དང་དེ་ནས་ཤི་འཕོ་ཞིང་འཆི་བ་གང་ཡིན་པ་ཞེས་བྱ་བ་རྒྱས་པར་འབྱུང་བ་ཡིན་ནོ༎ འབའ་ཞིག་ཅེས་བྱ་བ་ནི་བདག་དང་བདག་གི་དང་བྲལ་བ་ཞེས་བྱ་བའི་དོན་ཡིན་པར་སྟོན་ཏོ༎ སྡུག་བསྔལ་གྱི་ཕུང་པོ་ཞེས་བྱ་བ་ནི་སྡུག་བསྔལ་གྱི་ཚོགས་སོ༎ ཆེན་པོ་ཞེས་བྱ་བ་ནི་ཐོག་མ་དང་ཐ་མ་མེད་པའོ༎ བྱེ་བྲག་ཏུ་སྨྲ་བའི་ལུགས་ནི་སྔར་བཤད་པ་གང་ཡིན་པ་དེ་ཁོ་ན་ཡིན་ནོ་ཞེས་བྱ་བ་ནི་བཅུ་གཉིས་དང་ལྡན་པའི་ཕུང་པོ་ལྔའི་གནས་སྐབས་ཀྱི་ཡན་ལག་བཅུ་གཉིས་ཞེས་བྱ་བ་ཡིན་ནོ༎ རིག་པ་མ་ཡིན་པ་གང་ཡིན་པའོ༎ མིག་ལ་སོགས་པ་དག་ལ་ཡང་ཐལ་བར་འགྱུར་རོ་ཞེས་བྱ་བ་ནི་མིག་དང་རྣ་བ་ལ་སོགས་པ་ཡང་མ་རིག་པ་ཡིན་པར་ཐལ་བར་འགྱུར་ཏེ། དེ་དག་ཀྱང་རིག་པ་མ་ཡིན་པའི་ཕྱིར་རོ༎ ཅི་ཡང་མ་ཡིན་པར་འགྱུར་ཞེས་བྱ་བ་ནི་གལ་ཏེ་མ་རིག་པ་རིག་པ་མེད་པ་ཡིན་ན་རྫས་སུ་མེད་པར་འགྱུར་རོ་ཞེས་བྱ་བའི་ཐ་ཚིག་གོ༎ དེ་ཡང་རིགས་པ་མ་ཡིན་ནོ་ཞེས་བྱ་བ་ནི་རྐྱེན་གྱི་དངོས་པོར་བསྟན་པའི་ཕྱིར་རོ༎ དེའི་མི་མཐུན་པའི་ཕྱོགས་ཞེས་བྱ་བ་ནི་འགལ་བར་དགག་པ་ཡིན་ནོ་ཞེས་སྟོན་པར་བྱེད་དོ༎ མཛའ་བོ་ལས་གཞན་པ་གང་ཡིན་པ་ཡང་མ་ཡིན་ཞེས་བྱ་བ་ནི་མ་ཡིན་པ་ཙམ་ནི་མ་ཡིན་ནོ་ཞེས་སྟོན་པར་བྱེད་དོ༎ མཛའ་བ་མེད་པ་ཡང་མ་ཡིན་ནོ་ཞེས་བྱ་བ་ནི་མེད་པ་ཡང་མ་ཡིན་ནོ་ཞེས་སྟོན་པར་བྱེད་དོ༎ ཆོས་མ་ཡིན་པ་དང་། དོན་མ་ཡིན་པ་དང་། བྱ་བ་མ་ཡིན་པ་ལ་སོགས་པ་ཡང་ཞེས་བྱ་བ་ལ་སོགས་པ་ཞེས་བྱ་བའི་སྒྲས་ནི་རིགས་པ་མ་ཡིན་པ་དང་། ཐ་སྙད་མ་ཡིན་པ་དང་། མི་མ་ཡིན་པ་ལ་སོགས་པ་བསྡུའོ༎
ཆོས་ལ་སོགས་པའི་མི་མཐུན་པར་གྱུར་པ་ཞེས་བྱ་བ་ནི་ཆོས་དང་། དོན་དང་། བྱ་བ་དང་། རིག་པ་དང་ཐ་སྙད་དང་མིག་ལ་སོགས་པའི་མི་མཐུན་པར་གྱུར་པ་ཡིན་གྱི་ཆོས་ལ་སོགས་པ་ལས་གཞན་པ་མིག་ལ་སོགས་པ་གང་དག་ཡིན་པ་དེ་ཡང་མ་ཡིན་ལ། ཆོས་ལ་སོགས་པ་མེད་པ་ཡང་མ་ཡིན་ནོ༎ དེ་བཞིན་དུ་མ་རིག་པ་ཡང་ཞེས་བྱ་བ་རྒྱས་པར་འབྱུང་བ་ནི་འདི་ག་ལས་ཤེ་ན་མ་རིག་པའི་རྐྱེན་གྱིས་འདུ་བྱེད་རྣམས་ཞེས་འབྱུང་བས་རྐྱེན་གྱི་དངོས་པོར་བསྟན་པའི་ཕྱིར་དགྲ་བཅོམ་པ་རྣམས་ལ་འདུ་བྱེད་མེད་པའི་ཕྱིར་རིག་པ་མ ཡིན་པ་གཞན་མིག་ལ་སོགས་པ་ཡང་རྐྱེན་གྱི་དངོས་པོར་བསྟན་པར་རིགས་པ་མ་ཡིན་ལ་རྐྱེན་མ་ཡིན་པའི་ཕྱིར་མེད་པ་རི་བོང་གི་རྭ་ལ་སོགས་པ་ཡང་མ་ཡིན་ནོ༎ མ་རིག་པ་ནི་ཀུན་དུ་སྦྱར་བ་ནས་སྦྱོར་བའི་བར་ཡིན་པར་བརྗོད་དོ་ཞེས་བྱ་བ་ནི་མདོ་དག་ལས་མ་རིག་པའི་ཀུན་དུ་སྦྱོར་བ་ནས་མ་རིག་པའི་སྦྱོར་བ་ཞེས་བྱ་བའི་བར་གསུངས་པ་ཡིན་ནོ༎ མེད་པ་ཙམ་ནི་དེ་ལྟ་བུ་ཡིན་པར་འོས་པ་མ་ཡིན་ནོ་ཞེས་བྱ་བ་ནི་ཀུན་དུ་སྦྱོར་བ་ལ་སོགས་པ་ཡིན་པར་འོས་པ་མ་ཡིན་ནོ་ཞེས་བྱ་བའི་ཐ་ཚིག་གོ༎ མིག་ལ་སོགས་པ་ཡང་དེ་ལྟ་བུ་ཡིན་པར་འོས་པ་མ་ཡིན་ནོ་ཞེས་དེ་ལྟར་སྐབས་དང་སྦྱར་རོ༎ དེ་ཡང་ལྟ་བའི་རང་བཞིན་ཡིན་པས་མ་རིག་པ་ཡིན་པར་མི་རུང་ངོ་ཞེས་བྱ་བ་ནི་ལྟ་བ་དང་མ་རིག་པ་དག་ཀུན་དུ་སྦྱོར་བ་ལ་སོགས་པ་ཉིད་དུ་ཐ་དད་པར་འབྱུང་བའི་ཕྱིར་རོ༎ འོ་ན་ནི་གང་ལྟ་བའི་རང་བཞིན་མ་ཡིན་པ་ཞེས་བྱ་བ་ནི་ཤེས་རབ་འདོད་ཆགས་ལ་སོགས་པ་དང་མཚུངས་པར་ལྡན་པ་ཉོན་མོངས་པ་ཅན་གང་ཡིན་པའོ༎ ལྟ་བ་དེ་དང་མཚུངས་ལྡན་ཕྱིར༎ ཞེས་བྱ་བ་ནི་མ་རིག་པ་དང་མཚུངས་པར་ལྡན་པའི་ཕྱིར་ཞེས་བྱ་བའི་ཐ་ཚིག་གོ༎ ཇི་ལྟར་ན་ལྟ་བ་མ་རིག་པ་དང་མཚུངས་པར་ལྡན་ཞེ་ན། འདི་ལྟར་མ་རིག་པའི་མཚན་ཉིད་ཀྱི་རྨོངས་པ་ནི་ཉོན་མོངས་པའི་ས་མང་པོ་པའི་ནང་ན་འབྱུང་ལ། ཉོན་མོངས་པའི་ས་མང་པོ་པ་ཐམས་ཅད་ཀྱང་ས་མང་པོ་པ་རྣམས་དང་ལྷན་ཅིག་མཚུངས་པར་ལྡན་པར་འགྱུར་བས། འཇིག་ཚོགས་ལ་ལྟ་བ་ལ་སོགས་པའི་ལྟ་བ་ཤེས་རབ་ཀྱི་ངོ་བོ་ཉིད་དང་མ་རིག་པར་མཚུངས་པར་ལྡན་ནོ་ཞེས་བྱ་བར་ཤེས་སོ༎
དེ་ལྟ་བས་ན་ཤེས་རབ་ཀྱི་རྫས་གཉིས་མཚུངས་ པར་མི་ལྡན་པའི་ཕྱིར་མ་རིག་པ་ནི་ཤེས་རབ་མ་ཡིན་ནོ༎ མ་རིག་པས་ཉོན་མོངས་པ་ཅན་དུ་གྱུར་པའི་ཤེས་རབ་ནི་རྣམ་པར་མི་འདག་གོ་ཞེས་བྱ་བ་ནི་དཔེར་བརྗོད་པའི་ཚུལ་གྱིས་མ་རིག་པ་ཤེས་རབ་ལས་དོན་གཞན་དུ་གྱུར་པ་ཡིན་པར་སྟོན་ཏོ༎ ཤེས་རབ་དེ་ཉིད་ཤེས་རབ་ཀྱི་ཉེ་བའི་ཉོན་མོངས་པ་ཡིན་པར་ཡང་རིགས་པ་མ་ཡིན་ཞེས་བྱ་བ་ནི་ཤེས་རབ་ཀྱི་ཉེ་བའི་ཉོན་མོངས་པ་ཡིན་པར་བསྟན་པས་མ་རིག་པ་ཤེས་རབ་ལས་དོན་གཞན་དུ་གྱུར་པ་ཡིན་ཏེ། ཉེ་བའི་ཉོན་མོངས་པ་ཉིད་དུ་བསྟན་པའི་ཕྱིར་འདོད་ཆགས་བཞིན་ནོ༎ དེའི་ཕྱིར་ཇི་ལྟར་སེམས་ཀྱི་ཉེ་བའི་ཉོན་མོངས་པ་འདོད་ཆགས་རིགས་ཐ་དད་པ་གཞན་ཡིན་པ་ལྟར་ཞེས་བྱ་བ་རྒྱས་པར་སྨོས་སོ༎ འདྲེས་ན་རྣམ་པར་མི་འདག་ཅེས་བྱ་བ་ནི་ཤེས་རབ་ཉོན་མོངས་པ་ཅན་བར་བར་དུ་འབྱུང་བ་དང་འདྲེས་ན་སྐད་ཅིག་མ་གཞན་ལས་བྱུང་བའི་ཤེས་རབ་དགེ་བ་རྣམ་པར་མི་འདག་གོ་ཞེས་བྱ་བའི་ཐ་ཚིག་གོ༎ གདོན་མི་ཟ་བར་འདོད་ཆགས་ཀྱིས་ཀུན་ནས་དཀྲིས་པ་ཡིན་ནམ་ཅི་ཞེས་བྱ་བ་ནི་འདོད་ཆགས་དང་མཚུངས་པར་ལྡན་པ་ཡིན་ནམ་ཞེས་བྱ་བའི་ཐ་ཚིག་གོ༎ དེ་ནི་འདོད་ཆགས་ཀྱིས་དེ་ལྟར་ཉེ་བར་བཅོམ་པ་ཡིན་ཞེས་བྱ་བ་ནི་འདོད་ཆགས་ཀུན་དུ་སྤྱོད་པས་མ་ཡིན་གྱི། དེ་ནི་བག་ཆགས་བཞག་པས་ཉེ་བར་བཅོམ་པ་ཡིན་ལ་རྣལ་འབྱོར་པ་བག་ཆགས་དེ་སྟེ་གནས་ངན་ལེན་དེ་རྣམ་པར་བཟློག་པར་ནི་སེམས་དེ་རྣམ་པར་གྲོལ་བར་འགྱུར་རོ༎ དེ་བཞིན་དུ་མ་རིག་པས་ཉེ་བར་ཉོན་མོངས་པ་ཅན་དུ་གྱུར་པའི་ཤེས་རབ་རྣམ་པར་མི་འདག་ཅེས་བྱ་བ་ནི་དེའི་ཕྱིར་ཤེས་རབ་མ་རིག་པ་ཡིན་ཡང་ཉེས་པ་མེད་དོ་ཞེས་སྟོན་པར་བྱེད་དོ༎ ཡོངས་སུ་རྟོག་པ་ལ་ནི་སུ་ཞིག་ཟློག །ཅེས་བྱ་བ་ནི་དེ་ནི་རྟོག་པ་ཙམ་དུ་ཟད་དེ། ལུང་ལ་མི་ལྟོས་པ་ཡིན་ནོ་ཞེས་བྱ་བར་སྟོན་ཏོ༎ གང་ཡང་ཉོན་མོངས་པ་ཐམས་ཅད་མ་རིག་པ་ཡིན་ནོ་སྙམ་དུ་སེམས་པ་ཞེས་བྱ་བ་ནི་བཙུན་པ་དཔལ་ལེན་ཏོ༎
འདི་སྙམ་དུ་མ་རིག་པ་ཞེས་བྱ་བ་འདི་ནི་ཉོན་མོངས་པ་ཐམས་ཅད་སྤྱིའི་མིང་ཡིན་གྱི། འདོད་ཆགས་ལ་སོགས་པའི་ཉོན་མོངས་པ་མ་གཏོགས་པར་མ་རིག་པ་ནི་མེད་དོ་སྙམ་དུ་སེམས་སོ༎ ཅིའི་ཕྱིར་སྙམ་དུ་སེམས་ཤེ་ན། སངས་རྒྱས་ཀྱིས་ཚེ་དང་ལྡན་པ་གསུས་པོ་ཆེ་ཆེན་པོ་རབ་ཏུ་མི་ཤེས་ཤིང་རབ་ཏུ་མི་ཤེས་ཏེ་དེ་ལྟ་བས་ན་མ་རིག་པ་ཞེས་བྱའོ་ཞེས་གསུངས་པའི་མདོ་དེའི་ཕྱིར་ཏེ། ཉོན་མོངས་པ་འཇིག་ཚོགས་ལ་ལྟ་བ་ལ་སོགས་པ་ཡང་ལོག་པར་འཛིན་པའི་ཕྱིར་མི་ཤེས་པའི་རང་གི་ངོ་བོ་ནི་ཡིན་ནོ༎ དེའི་ཡང་འདི་ཉིད་ཀྱིས་ཞེས་བྱ་བ་རྒྱས་པར་འབྱུང་བ་ནི་བཙུན་པ་དེའི་ཡང་དག་པ་སྨོས་པ་འདི་ཉིད་ཀྱིས་བརྩལ་ཞིང་བཀག་པ་ཡིན་ཏེ། དེའི་གཞུང་ལུགས་ཞེས་བྱ་བ་ཞིག་ཁོང་ནས་དབྱུང་ངོ་༎ ཇི་ལྟ་ཞེ་ན། སྨྲས་པ། ཉོན་མོངས་པ་ཐམས་ཅད་ཀྱི་རང་བཞིན་ཡིན་ན་ཀུན་དུ་སྦྱོར་བ་ལ་སོགས་པའི་ནང་དུ་ཡང་ལོགས་ཤིག་ཏུ་བཤད་པར་མི་འགྱུར་ཏེ། ཀུན་དུ་སྦྱོར་བ་ལྷག་མ་དང་ཐ་མི་དད་པའི་ཕྱིར་རྗེས་སུ་ཆགས་པའི་ཀུན་དུ་སྦྱོར་བ་ལ་སོགས་པའི་ནང་དུ་མ་རིག་པའི་ཀུན་དུ་སྦྱོར་བ་ཞེས་ལོགས་ཤིག་ཏུ་བཤད་པར་མི་འགྱུར་ཞིང་། འདོད་ཆགས་ཀྱི་འཆིང་བ་དང་ཞེ་སྡང་གི་འཆིང་བ་ཞེས་གསུངས་ནས། གཏི་མུག་གི་འཆིང་བ་ཞེས་བྱ་བ་དང་། འདོད་པའི་འདོད་ཆགས་ཀྱི་ཕྲ་རྒྱས་ཞེས་བྱ་བ་ལ་སོགས་པ་གསུངས་ནས། མ་རིག་པའི་ཕྲ་རྒྱས་ཞེས་བྱ་བ་དང་། ཆུ་བོ་དག་གི་ནང་དུ་མ་རིག་པའི་ཆུ་བོ་ཞེས་བྱ་བ་དང་། སྦྱོར་བ་དག་གི་ནང་དུ་མ་རིག་པའི་སྦྱོར་བ་ཞེས་བྱ་བ་ལོགས་ཤིག་ཏུ་བཤད་པར་ཡང་མི་འགྱུར་བ་ཞིག་ན་རྗེས་སུ་ཆགས་པའི་ཀུན་དུ་སྦྱོར་བ་ལ་སོགས་པའི་ནང་དུ་ཡང་མ་རེག་པའི་ཀུན་དུ་སྦྱོར་བ་ལ་སོགས་པ་བཤད་དོ ༎ ཅིའི་ཕྱིར་ཕན་ཚུན་མཚུངས་པར་ལྡན་པ་མེད་ཅེ་ན། ལྟ་བ་དང་ལྟ་བར་རམ། འདོད་ཆགས་དང་འདོད་ཆགས་སུ་མཚུངས་པར་ལྡན་པ་ནི་མེད་དོ༎ མ་རིག་པ་ནི་ཉོན་མོངས་པའི་ས་མང་པོ་པ་ཉིད་ཡིན་པས་ལྟ་བ་ལ་སོགས་པ་དང་མཚུངས་པར་ལྡན་པར་ཡང་བཤད་དེ། ས་མང་པོ་པའི་ནི་མཚུངས་པར་ལྡན་པར་ངེས་པའི་ཕྱིར་རོ༎
སེམས་ཀྱང་མ་རིག་པས་ཉེ་བར་ ཉོན་མོངས་པ་ཅན་དུ་གྱུར་པ་ཁོ་ནར་བཤད་པར་འགྱུར་ཏེ། མ་རིག་པས་ཉེ་བར་ཉོན་མོངས་པ་ཅན་དུ་གྱུར་པ་ཉིད་སྨོས་པ་ཁོ་ནས་འདོད་ཆགས་ལ་སོགས་པས་ཉེ་བར་ཉོན་མོངས་པ་ཅན་དུ་གྱུར་པ་ཉིད་གྲུབ་པའི་ཕྱིར་འདི་སྐད་དུ་འདོད་ཆགས་ཀྱིས་ཉེ་བར་ཉོན་མོངས་པ་ཅན་དུ་གྱུར་པའི་སེམས ཞེས་ནི་བཤད་པར་མི་འགྱུར་རོ༎ འོན་ཏེ་བྱེ་བྲག་ཏུ་བྱ་བའི་ཕྱིར་དེ་སྐད་དུ་བཤད་དོ་ཞེས་བྱ་བར་འདོད་ན་ཞེས་བྱ་བ་ནི་འདོད་ཆགས་དང་ཁོང་ཁྲོ་བ་དང་། ང་རྒྱལ་གྱིས་ཞེས་ཉོན་མོངས་པ་ཐམས་ཅད་སྨོས་པར་ཐལ་ན་མི་རུང་བས་འདོད་ཆགས་ཀྱི་མཚན་ཉིད་ཀྱི་མ་རིག་པས་ཉེ་བའི་ཉོན་མོངས་པ་ཅན་དུ་གྱུར་པ་ནི་མི་འདག་གོ་ཞེས་ཁྱད་པར་དུ་བྱ་དགོས་པར་འགྱུར་རོ༎ གལ་ཏེ་འདོད་པ་ཡིན་ནོ་ཞེ་ན། འོ་ན་ནི་སེམས་ལ་ཡང་ཁྱད་པར་དུ་བརྗོད་པར་མི་འགྱུར་གྱི། འདི་སྐད་དུ་མ་རིག་པས་ཉེ་བར་ཉོན་མོངས་པ་ཅན་དུ་གྱུར་པའི་སེམས་ནི་རྣམ་པར་མི་འདག་གོ་ཞེས་བྱ་བ་ཁོ་ན་ཞིག་བརྗོད་པར་བྱ་བ་ཡིན་པར་འགྱུར་རོ༎ གསལ་བ་དང་ཤེས་རབ་དང་ཡེ་ཤེས་ཞེས་བྱ་བ་ནི་དོན་གཅིག་གོ༎ མ་རིག་པ་ལ་ཇི་ལྟ་བ་དེ་ཁོ་ན་བཞིན་དུ་སྐྱོན་དུ་འགྱུར་རོ་ཞེས་བྱ་བ་ནི་ཡང་མི་གསལ་བ་ཞེས་བྱ་བའི་དོན་གང་ཡིན་གསལ་བ་མ་ཡིན་པ་དོན་གང་ཡིན་པའོ༎ མིག་ལ་སོགས་པ་དག་ལ་ཡང་ཐལ་བར་འགྱུར་རོ༎ འོ་ན་ནི་གསལ་བ་མེད་པ་ཡིན་ནོ༎ དེ་ལྟ་ན་ནི་ཅིའང་མ་ཡིན་པར་འགྱུར་ཏེ་རིགས་པ་མ་ཡིན་ནོ་ཞེས་བྱ་བ་ཡིན་ནོ༎ འོན་ཏེ་གསལ་བའི་མི་མཐུན་པའི་ཕྱོགས་སུ་གྱུར་པ་ཆོས་གཞན་ཞིག་ཡིན་ནོ་ཞེ་ན་ཡང་མ་རིག་པ་ལ་ཇི་ལྟ་བ་དེ་བཞིན་དུ་དེ་ཅི་ཡིན་པ་འདི་མི་ཤེས་སོ༎ ཆོས་རྣམས་བསྟན་པ་དེ་ལྟ་བུ་ཡང་ཡོད་དེ་ཞེས་བྱ་བ་རྒྱས་པར་འབྱུང་བ་ནི་ལས་ཀྱིས་རབ་ཏུ་ཕྱེ་བ་དེ་ལྟ་བུ་ཞེས་བྱ་བའི་ཐ་ཚིག་གོ༎ དེ་ལྟ་བས་ན་མ་རིག་པའི་ངོ་བོ་ཉིད་ནི་རིག་པའི་མི་མཐུན་པའི་ཆོས་གསལ་བ་མ་ཡིན་པ་དེ་འགའ་ཞིག་ཡོད་དེ།
དེའི་ལས་ནི་རིག་པ་དང་མི་མཐུན་པ་ཉིད་ཡིན་ནོ་ཞེས་ལས་ཀྱི་བྱེད་པ་ལས་ཤེས་པར་བྱའོ༎ དཔེར་ན་མིག་གང་ཞེ་ན་གཟུགས་དང་བ་མིག་གི་རྣམ་པར་ཤེས་པའི་རྟེན་གང་ཡིན་པའོ་ཞེས་བྱ་བ་ལ་གཟུགས་དང་བ་ཞེས་བྱ་བ་གོ་འདི་བསྟན་པ་ངོ་བོ་ཉིད་ཀྱིས་རབ་ཏུ་ཕྱེ་བ་མ་ཡིན་ནམ་ཞེ་ན་མ་ཡིན་ཏེ། མངོན་སུམ་མ་ཡིན་པའི་ཕྱིར་དང་། རྟག་ཏུ་མིག་གི་རྣམ་པར་ཤེས་པའི་རྗེས་སུ་དཔག་པར་བྱ་བ་ཡིན་པའི་ཕྱིར་རོ༎ ངའོ་སྙམ་དུ་སེམས་ཅན་འཇུག་པ་ཞེས་བྱ་བའི་དོན་འདི་ནི་མི་ཤེས་པ་ཡིན་ཏེ། གནས་བརྟན་དེས་ཀྱང་འདིའི་བརྗོད་པར་བྱ་བ་ནི་དམིགས་མ་ཕྱེད་དོ༎ མདོ་སྡེ་པ་རྣམས་ཀྱིས་ནི་འཇུག་པ་ཞེས་བྱ་བ་མ་རིག་པ་རྣམ་པ་གཞན་ཞིག་ཡིན་པར་བརྗོད་དོ༎ མདོ་ལས་གསུངས་པ་གང་ཡིན་པ་དེ་ཡིན་ནོ་ཞེས་བྱ་བ་རྒྱས་པར་འབྱུང་བ་ལ། བཙུན་པ་ཆོས་སྐྱོབ་ཀྱི་བསམ་པ་ནི་སྲེད་པ་ལ་སོགས་པ་ལོགས་ཤིག་ཏུ་བསྟན་པའི་ཕྱིར་འཇུག་པ་ཞེས་བྱ་བ་འདི་ནི་མ་རིག་པ་རྣམས་ཀྱི་རྣམ་པ་གཞན་ཞིག་སྨོས་པ་ཡིན་ནོ་སྙམ་པ་ཡིན་ནོ༎ སློབ་དཔོན་གྱིས་བཤད་པ། འཇུག་པ་དེ་ཡོད་ཀྱང་། མདོ་ལས་འཇུག་པ་བཤད་པ་ཡོད་ཀྱང་ངོ་༎ གཅིག་གི་ཚིག་སྨོས་པ་ནི་དེའི་རིགས་བསྟན་པའི་ཕྱིར་རོ༎ དེ་མ་རིག་པ་འདི་ཡིན་ནོ་ཞེས་བྱ་བ་འདི་ག་ལས་ཏེ་མ་རིག་པ་ཡིན་ནོ་ཞེས་བྱ་བ་འདི་གཏན་ཚིགས་གང་གིས་ཡོངས་སུ་ཆོད། བཙུན་པ་ཆོས་སྐྱོབ་ཀྱིས་རང་གི་བསམ་པ་དགྲོལ་བའི་ཕྱིར་འདི་ལྟར་འདི་ཉོན་མོངས་པ་གཞན་ཡིན་ནོ་ཞེས་བརྗོད་པར་མི་ནུས་པའི་ཕྱིར་རོ་ཞེས་བྱ་བ་སྨོས་སོ༎ ཅིའི་ཕྱིར་མི་ནུས་ཤེ་ན། སྲེད་པ་དང་། ལྟ་བ་དང་། ངའོ་སྙམ་པའི་ང་རྒྱལ་རྣམས་ལོགས་ཤིག་ཏུ་བཤད་པའི་ཕྱིར་རོ༎ སློབ་དཔོན་གྱིས་ང་རྒྱལ་གཞན་ཡང་ཡོད་པ་ཁོ་ན་མ་ཡིན་ནམ་ཞེས་བྱ་བ་སྨོས་ཏེ། ངའོ་སྙམ་པའི་ང་རྒྱལ་ལས་གཞན་པ་དྲུག་པོ་དག་ལས་གང་ཡང་རུང་བ་ཞིག་སྟེ་འཇུག་པ་ཞེས་བྱ་བ་ནི་དེ་ཡིན་གྱི། མ་རིག་པ་ནི་མ་ཡིན་ནོ་སྙམ་དུ་བསམས་པ་ཡིན་ནོ༎
འདི་ལ་དཔྱད་པར་ཆད་ན་བརྗོད་པ་མང་པོར་འགྱུར་ཞེས་བྱ་བ་ནི་མ་ རིག་པའི་ཡན་ལག་འདི་ལ་དཔྱད་པར་ཆད་ན་གཞུང་མང་པོར་འགྱུར་ཏེ། ཇི་སྐད་བཤད་པ་ལྟ་བུ་ཡིན་ནོ༎ དེ་ལྟ་བས་ན་འདི་ནི་གཞག་སྟེ་དེ་ཙམ་ཁོ་ནས་ཆོག་གོ༎ ཡང་ན་ང་རྒྱལ་གཞན་ཁོ་ན་ཡིན་གྱི་མ་རིག་པ་ནི་མ་ཡིན་ནོ་ཞེས་བྱ་བ་འདི་ག་ལས་ཞེས་བྱ་བ་དེ་ལྟ་བུ་ལ་སོགས་པ་དཔྱད་པར་ཆད་ན་ལན་དང་ཡང་ལན་སྨོས་པས་བརྗོད་པ་མང་པོར་འགྱུར་ཏེ། དེ་ལྟ་བས་ན་དཔྱད་པ་འདི་ནི་གཞག་གོ་ཞེས་བྱ་བའི་ཐ་ཚིག་གོ༎ ཡང་མིང་དང་གཟུགས་ཞེས་བྱ་བ་ནི་མ་རིག་པའི་ཡན་ལག་བསྟན་ཟིན་པའི་འོག་ཏུ་འདུ་བྱེད་ཀྱི་ཡན་ལག་ཡིན་ལ། དེའི་འོག་ཏུ་ཡང་རྣམ་པར་ཤེས་པའི་ཡན་ལག་བསྟན་པར་བྱ་དགོས་ན། ཅི་སྟེ་འདི་དག་ལས་འདས་ནས་ཉེ་བར་འགོད་ཅེ་ན༎ འདི་ཉིད་ནི་སློབ་དཔོན་གྱིས༎ བཤད་ཟིན་འཆད་པར་འགྱུར་བ་གཞན༎ ཞེས་འཆད་པར་འགྱུར་རོ༎ གཟུགས་ནི་རྒྱ་ཆེར་བཤད་པ་ཡིན་ནོ་ཞེས་བྱ་བ་ནི། གཟུགས་ནི་དབང་པོ་ལྔ་དང་དོན༎ ལྔ་དང་རྣམ་རིག་བྱེད་མིན་ཉིད༎ ཅེས་བྱ་བ་དེར་རོ༎ མིང་དང་དབང་པོ་དང་དོན་གྱི་དབང་གིས་ཞེས་བྱ་བ་ནི་མིང་གི་དབང་དང་། དབང་པོའི་དབང་དང་དོན་གྱི་དབང་གིས་གཟུགས་ལ་སོགས་པའི་དོན་རྣམས་ལ་གཞོལ་བས་ན་མིང་ངོ་༎ མིང་གང་གི་དབང་གིས་ཤེ་ན་ཞེས་བྱ་བ་ནི་མིང་རྣམ་པ་གཉིས་ཡོད་པའི་ཕྱིར་འདྲི་བ་ཡིན་ནོ༎ སློབ་དཔོན་གྱིས་འཇིག་རྟེན་ན་གྲགས་པ་གང་ཡིན་པ་སྟེ་ཞེས་བྱ་བ་འདི་རྒྱས་པར་སྨོས་ཏེ། བ་ལང་དང་རྟ་ཞེས་བྱ་བ་ནི་སྤྱི་གོ་བར་བྱེད་པ་ཡིན་ནོ༎ གཟུགས་དང་རོ་ཞེས་བྱ་བ་ནི་དོན་གཅིག་གོ་བར་བྱེད་པ་ཡིན་ནོ༎ དེ་ལྟ་བས་ན་ཚོར་བ་ལ་སོགས་པའི་ཕུང་པོ་བཞི་ནི་མིང་ཞེས་བྱ་བའི་སྒྲར་བརྗོད་དེ། འདི་ལྟར་མིང་དེའི་དབང་སྟེ་མིང་དུ་འདོགས་པའི་དབང་གིས་དོན་མངོན་སུམ་མ་ཡིན་པ་དག་ལ་ཡང་མིང་འདིའི་དོན་ནི་འདི་ཡིན་ནོ་ཞེས་གཞོལ་ཞིང་འཇུག་པར་འགྱུར་རོ༎ དབང་པོ་དོན་གྱི་དབང་གིས་ནི་གཟུགས་ལ་སོགས་པ་མངོན་སུམ་དག་ལ་གཞོལ་བར་འགྱུར་ཏེ།
སྐྱེའོ་ཞེས་བྱ་བའི་ཐ་ཚིག་གོ༎ དོན་གྱི་དབང་གིས་ནི་མིང་ལ་ཡང་འདིའི་མིང་ནི་འདིའོ་ཞེས་གཞོལ་བར་འགྱུར་རོ༎ དེ་ཡང་ཅིའི་ཕྱིར་མིང་ཉིད་ཡིན་ཞེ་ན་ཞེས་བྱ་བ་ནི་མིང་དུ་འདོགས་པའི་མཚན་ཉིད་ཀྱི་མིང་དེ་ཡང་རྒྱུ་གང་གིས་མིང་ཉིད་ཡིན་ཞེ་ན། དོན་དེ་དང་དེ་དག་ལ་མིང་དེ་གཞོལ་བར་བྱེད་པའི་ཕྱིར་རོ་ཞེས་བྱ་བ་ནི་འདི་ལྟར་དོན་དེ་དག་ལ་ཕུང་པོ་བཞིའི་མཚན་ཉིད་ཀྱི་མིང་གཞོལ་བར་བྱེད་ཅིང་འཇུག་པར་བྱེད་པས་དེ་ལྟ་བས་ན་འདི་ནི་མིང་ཉིད་ཡིན་ཏེ། གཞོལ་བར་བྱེད་པས་ནི་མིང་ཉིད་ཡིན་པའི་ཕྱིར་རོ༎ འདིར་ལུས་བོར་ནས་ཞེས་བྱ་བ་རྒྱས་པར་འབྱུང་བ་ནི་འཆི་བའི་ཚེ་ལུས་བོར་ནས། སྐྱེ་བ་གཞན་དུ་གཞོལ་བའི་ཕྱིར་ཚོར་བ་ལ་སོགས་པ་གཟུགས་ཅན་མ་ཡིན་པའི་ཕུང་པོ་རྣམས་ནི་མིང་ཞེས་བྱ་སྟེ་ཇི་སྐད་དུ་ཤི་ཞིང་དུས་བྱས་པ་དེའི་ལུས་རུལ་བ་དེ་ཉེ་དུ་རྣམས་ཀྱིས་མེས་བསྲེགས་པའམ། ཆུར་བསྐུར་བའམ། སའི་འོག་ཏུ་འཇུག་པར་འགྱུར་ཞིང་རླུང་དང་ཉི་མ་དག་གིས་ཡོངས་སུ་ཟད་པ་དང་། གཏུགས་པར་འགྱུར་ཏེ། སེམས་ཞེས་བྱ་བ་དང་། ཡིད་ཅེས་བྱ་བ་དང་། རྣམ་པར་ཤེས་པ་ཞེས་བྱ་བ་དད་པས་ཡོངས་སུ་བསྒོས་པ་དང་། ཚུལ་ཁྲིམས་དང་། ཐོས་པ་དང་། གཏོང་བ་དང་། ཤེས་རབ་ཀྱིས་ཡོངས་སུ་བསྒོས་པ་གང་ཡིན་པ་དེ་ནི་ཚེ་ཕྱི་མ་ལ་གང་དུ་འགྲོ་བ་དང་། ཁྱད་པར་དུ་འགྲོ་བ་དང་། མཐོ་རིས་སུ་འགྲོ་བར་འགྱུར་རོ་ཞེས་གསུངས་པ་ལྟ་བུ་ཡིན་ནོ༎ སྐྱེ་མཆེད་དྲུག་ནི་བཤད་ཟིན་ཏོ་ཞེས་བྱ་བ་ནི། དེ་དག་གི་ནི་རྣམ་ཤེས་རྟེན༎ མིག་ལ་སོགས་པ་གཟུགས་དང་བ༎ རྣམ་ཤེས་སོ་སོར་རྣམ་རིག་པ༎ ཡིད་ཀྱི་སྐྱེ་མཆེད་ཀྱང་དེ་ཡིན༎ ཞེས་བྱ་བ་དེར་རོ༎ ཡིད་ཀྱི་དབང་པོ་འགགས་པ་གོ་གཟུགས་ལ་སོགས་པའི་ཆོས་མ་འོངས་པ་འབྱུང་བར་འགྱུར་བ་དང་། ཡིད་ཀྱི་རྣམ་པར་ཤེས་པ་ད་ལྟར་གྱི་དང་། ཇི་ལྟར་འདུ་ཤེས་ན། རྒྱུ་དང་འབྲས་བུའི་དངོས་པོ་གང་ཡིན་པ་སྟེ། རྒྱུ་ནི་ཡིད་ཀྱི་དབང་པོ་དང་གཟུགས་ལ་སོགས་པའི་ཆོས་སོ༎ འབྲས་བུ་ནི་ཡིད་ཀྱི་རྣམ་པར་ཤེས་པའོ
། །འབྲས་བུ་གཅིག་པའི་དོན་ཞེས་བྱ་བ་ནི་འབྲས་བུ་གཅིག་པ་ཉིད་དོན་ཡིན་པས་འབྲས་བུ་གཅིག་པའི་དོན་ཏེ་འབྲས་བུ་གཅིག་པ་ཉིད་ཅེས་བྱ་བའི་ཐ་ཚིག་གོ༎ ཇི་ལྟར་འབྲས་བུ་གཅིག་པའི་དོན་ཡིན་ཞེ་ན། སྨྲས་པ། ཡིད་ཀྱི་དབང་པོ་ལ་སོགས་པ་གསུམ་པོ་དེ་ཐམས་ཅད་ཀྱང་རེག་པ་བསྐྱེད་པར་བྱ་བ་ལ་མཐུན་ཞིང་རྗེས་སུ་མཐུན་པ་ཡིན་ནོ༎ ཆོས་ཀྱི་རྣམ་གྲངས་དྲུག་ཅེས་བྱ་བ་ནི་འདི་ལ་དྲུག་ཚན་དྲུག་ཡོད་པས་ན་དྲུག་ཚན་དྲུག་པ་སྟེ། ནང་དང་ཕྱི་དང་རྣམ་པར་ཤེས་པ་དང་། རེག་པ་དང་། ཚོར་བ་དང་། སྲེད་པ་དང་། དྲུག་ཡོད་པའི་ཕྱིར་རོ༎ ཁུངས་ནི་རེག་པའི་ཚོགས་དྲུག་ཅེས་བྱ་བ་ཡིན་ཏེ། གཞན་པ་ཉིད་མ་ཡིན་ན་དབང་པོ་དང་དོན་དང་རྣམ་པར་ཤེས་པ་དག་བཤད་ཟིན་པས། རེག་པའི་ཚོགས་དྲུག་ཅེས་བཟླས་པར་ཡང་མི་འགྱུར་ཏེ། དེའི་ཕྱིར་དྲུག་ཚན་དྲུག་ཉིད་ཉམས་པར་འགྱུར་རོ༎ ཚོར་བ་དང་སྲེད་པ་དག་ཀྱང་ཆོས་ཀྱི་སྐྱེ་མཆེད་ལས་ལོགས་ཤིག་ན་ཡོད་པར་འགྱུར་དུ་འོང་ཞེས་བྱ་བ་ནི་གལ་ཏེ་ལོགས་ཤིག་ཏུ་བསྟན་པའི་ཕྱིར་ལོགས་ཤིག་ན་ཡོད་པར་འགྱུར་ན་ནི་ཚོར་བ་དང་སྲེད་པ་དག་ཀྱང་ཆོས་ཀྱི་སྐྱེ་མཆེད ལས་ལོགས་ཤིག་ཏུ་བསྟན་པས་ཚོར་བ་དང་སྲེད་པ་དེ་གཉིས་ཀྱང་ཆོས་ཀྱི་སྐྱེ་མཆེད་ལས་གཞན་ཡིན་པར་འགྱུར་བ་ཞིག་ན། དེ་གཉིས་ནི་ཆོས་ཀྱི་སྐྱེ་མཆེད་ཀྱི་ནང་དུ་འདུས་པའི་ཕྱིར་ལོགས་ཤིག་ན་ཡོད་པར་ཡང་མི་འདོད་དོ༎ དེ་ནི་ཉེས་པ་མེད་དེ་ཞེས་བྱ་བ་རྒྱས་པར་འབྱུང་བ་ནི་ཇི་སྐད་བཤད་པ་དེ་ནི་ཉེས་པ་མེད་དེ། དེ་དག་ལས་མ་གཏོགས་པ་སྟེ། ཚོར་བ་དང་སྲེད་པ་ལས་མ་གཏོགས་པ་ཆོས་ཀྱི་སྐྱེ་མཆེད་འདུ་ཤེས་ལ་སོགས་པའི་ངོ་བོ་ཉིད་ཀྱང་ཡོད་པའི་ཕྱིར་ཏེ་ཡོད་པ་ཡིན་པའི་ཕྱིར་རོ༎ དེ་ལྟ་བུར་མེད་དོ་ཞེས་བྱ་བ་རྒྱས་པར་འབྱུང་བ་ནི་འདི་སྐད་དུ་གསུམ་འདུས་པ་ནི་རེག་པ་ཡིན་ནོ་ཞེས་སྨྲ་བ་ཁྱོད་ཀྱི་ལྟར་ན་དེ་ལྟ་བུར་རེག་པར་གྱུར་པ་གསུམ་ལས་ལོགས་ཤིག་ན་མེད་ཀྱང་དགོས་པའི་དབང་གིས་མདོ་འདི
ལས་ལྷག་མ་གང་ཞིག་ལ་རེག་པའི་ཚོགས་དྲུག་གོ་ཞེས་སྨོས་སུ་རུང་བ་རེག་པར་གྱུར་པ་དབང་པོ་དང་དོན་དང་རྣམ་པར་ཤེས་པ་གསུམ་ལས་རེག་པར་གྱུར་པ་དབང་པོ་དང་དོན་དང་རྣམ་པར་ཤེས་པ་གཞན་གསུམ་ནི་མེད་དོ༎ དེ་ལྟ་བས་ན་ཚོར་བ་དང་སྲེད་པ་དག་ནི་ལོགས་ཤིག་ན་མེད་དུ་ཟིན་ཀྱང་གདུལ་བྱའི་དོན་གྱི་དབང་གིས་ལོགས་ཤིག་ཏུ་བསྟན་པར་རིགས་ཀྱི། འདུས་པ་ཙམ་རེག་པ་ཡིན་པར་སྨྲ་བ་ཁྱོད་ཀྱི་ལྟར་ན་ནི་དགོས་པ་གང་གིས་ཀྱང་རེག་པའི་ཚོགས་དྲུག་ཅེས་ལོགས་ཤིག་ཏུ་བསྟན་པར་རིགས་པ་མ་ཡིན་ཏེ། འདི་ལྟར་རེག་པའི་ཚོགས་དྲུག་ཅེས་སྨོས་པས་དབང་པོ་དང་དོན་དང་རྣམ་པར་ཤེས་པ་གསུམ་བཤད་ཟིན་པའི་ཕྱིར་དེ་རྣམས་མི་སྨོས་པར་འགྱུར་རོ༎ དེའི་ཕྱིར། ཆོས་ཀྱི་རྣམ་གྲངས་དྲུག་ཚན་དྲུག །ཅེས་བྱ་བ་མི་འགྲུབ་པར་འགྱུར་རོ༎ ཁོ་བོའི་ལྟར་ན་ནི་རེག་པ་དང་ཚོར་བ་དང་སྲེད་པ་དྲུག་ཚན་སྨོས་ཀྱང་དེ་རྣམས་ལས་མ་གཏོགས་པའི་ཆོས་ཀྱི་སྐྱེ་མཆེད་ལ་སོགས་པའི་དོན་དང་། དབང་པོ་དང་རྣམ་པར་ཤེས་པའི་དྲུག་ཚན་ཡོད་པའི་ཕྱིར་འགྲུབ་སྟེ། དེ་ལྟ་བས་ན་རེག་པ་དྲུག་ཚན་ཞེས་ལོགས་ཤིག་ཏུ་བསྟན་པའི་ཕྱིར་རེག་པ་ཞེས་བྱ་བ་སེམས་དང་མཚུངས་པར་ལྡན་པའི་ཆོས་གཞན་ཞིག་ཡོད་དོ་ཞེས་བྱ་བར་གྲུབ་པོ༎ ཇི་སྟེ་མདོ་འདི་ལས། ནང་གི་དྲུག་དང་ཕྱི་ཡི་དྲུག །ཅེས་འབྱུང་བས་དབང་པོ་དང་དོན་དང་རྣམ་པར་ཤེས་པ་མེད་པ་དག་ཀྱང་བསྟན་ཏེ། དེའི་ཕྱིར་དབང་པོ་དང་ཡུལ་དང་རྣམ་པར་ཤེས་པ་གསུམ་རེག་པར་གྱུར་པ་ཞེས་བྱ་བ་འདི་ལྷག་མ་བསྟན་པའི་ཕྱིར་འདི་ལས་རེག་པའི་ཚོགས་དྲུག་ཅེས་སྨོས་པ་ཡིན་ནོ་ཞེས་སྨྲ་བར་གྱུར་ན། ལན་འདི་དགག་པའི་ཕྱིར་འདི་བརྩམས་ཏེ། གལ་ཏེ་རྣམ་པར་ཤེས་པ་མེད་པའི་དབང་པོ་དང་དོན་དག་ཡོད་དུ་ཟིན་ཀྱང་སྟེ། དེ་དང་མཚུངས་པ་དག་ཅེས་བྱ་བའི་ཐ་ཚིག་གོ༎ དབང་པོ་དང་དོན་མེད་པའི་རྣམ་པར་ཤེས་པ་ནི་མེད་དེ། རྣམ་པར་ཤེས་པ་ནི་གདོན་མི་ཟ་བར་དབང་པོ་དང་། དོན་དང་བཅས་པ་ཡིན་ལ་རྣམ་པར་ཤེས་པ་དེ་ཡང་འདི་ལས་རྣམ་པར་ཤེས་པའི་ཚོགས་དྲུག་ཅེས་འབྱུང་བས་བསྟན་ཟིན་ཏོ
། །དེ་ལྟ་བས་ན་རྣམ་པར་ཤེས་པ་ནི་ཚོགས་དྲུག་ཅེས་འབྱུང་བའི་ཕྱིར་དབང་པོ་དང་དོན་དང་རྣམ་པར་ཤེས་པ་གསུམ་བསྟན་ཟིན་པས་ཡང་རེག་པའི་ཚོགས་དྲུག་ཅེས་རེག་པ་སྨོས་ཟིན་པ་སྨོས་པ་ནི་དོན་མེད་པར་འགྱུར་རོ༎ དེའི་ཕྱིར་རེག་པ་ནི་འདུས་པ་ལས་གཞན་ཡིན་ནོ་ཞེས་བྱ་བར་གྲུབ་པོ༎ འདིར་སློབ་དཔོན་དཔལ་ལེན་གྱིས་མིག་དང་གཟུགས་ཐམས་ཅད་ཀྱང་མིག་གི་རྣམ་པར་ཤེས་པ་ཐམས་ཅད་ཀྱི་རྒྱུ་མ་ཡིན་ཞེས་བྱ་བར་རྒྱས་པར་སྨོས་ཏེ། ཐམས་ཅད་ཀྱང་མ་ཡིན་ཞེས་བྱ་བ་ནི་མིག་དང་གཟུགས་སྔར་བྱུང་བ་དག་རྒྱུ་ཡིན་གྱི་རྣམ་པར་ཤེས་པ་དང་ལྷན་ཅིག་འབྱུང་བ་དག་ནི་མ་ཡིན་པའོ༎ མིག་གི་རྣམ་པར་ཤེས་པ་ཐམས་ཅད་ཀྱང་འབྲས་བུ་མ་ཡིན་ཞེས་བྱ་བ་འདི་མིག་དང་གཟུགས་སྔར་བྱུང་བ་དག་གི་ཕྱིས་བྱུང་བ་ཡིན་གྱི་ལྷན་ཅིག་འབྱུང་བ་དག་གི་ནི་མ་ཡིན་པས་དེའི་ཕྱིར་རེག་པའི་ཚོགས་དྲུག་ཅེས་འབྱུང་བའི་མདོ་འདི ལས་གང་དག་རྒྱུ་དང་འབྲས་བུའི་དངོས་པོ་ཡིན་པའི་རྣམ་པར་ཤེས་པ་དང་དབང་པོ་དང་ཡུལ་དེ་དག་རེག་པའི་དངོས་པོར་རྣམ་པར་གཞག་གོ་ཞེས་ཟེར་ཏེ་འདི་ནི་གཞན་དུ་བསྟན་པ་མ་ཡིན་ནོ༎ དེ་སྐད་དུ་མི་འདོན་ཏོ་ཞེས་བྱ་བ་ནི་དེ་སྐད་དུ་འདོན་པར་མི་བྱེད་དོ་ཞེས་བྱ་བའི་ཐ་ཚིག་གོ༎ འོ་ན་ཇི་སྐད་དུ་འདོན་ཞེ་ན་ཆོས་འདི་དག་འབྲེལ་པ་དང་། འདུས་པ་དང་། ཚོགས་པ་ལས་བྱུང་བ་གང་ཡིན་པ་དེ་ནི་རེག་པའོ་ཞེས་འདོན་ཏོ༎ ཡང་ན་ནི་འདི། རྒྱུ་ལ་འབྲས་བུ་བཏགས་པ་ཡིན༎ ཞེས་བྱ་བ་ནི་རྒྱུ་འབྲེལ་ཅིང་འདུས་ལ་ཚོགས་པ་ལ་འབྲས་བུ་རེག་པ་བཏགས་ཏེ། དཔེར་ན། སངས་རྒྱས་རྣམས་ནི་འབྱུང་བ་བདེ༎ ཞེས་བྱ་བ་ལྟ་བུའོ༎ འདི་ལ་རྒྱུ་སྐྱེ་བའི་རྣམ་པ་ཧ་ཅང་མང་པོར་འཕྲོ་བ་ཡོད་པས། རྒྱུ་སྐྱེ་བའི་རྣམ་པ་ཧ་ཅང་མང་པོར་འཕྲོ་བ་ཡིན་ནོ༎ ཚིག་བླ་དགས་ཞེས་བྱ་བ་ནི་མིང་ཡིན་ནོ་ཞེས་བྱ་བ་འདིས་ལྷག་པར་བརྗོད་པས་ན་ཚིག་བླ་དགས་ཏེ་ཚིག་ནི་མིང་ལ་འཇུག་ལ།
མིང་གིས་ནི་དོན་རྗོད་པར་བྱེད་པས་ཚིག་བླ་དགས་ནི་མིང་ཡིན་ནོ༎ མིང་དེ་ལྷག་པར་ཏེ་ཕལ་ཆེར་ཡིད་ཀྱི་རྣམ་པར་ཤེས་པ་དང་མཚུངས་པར་ལྡན་པ་འདིའི་དམིགས་པ་ཡིན་པས་དེའི་ཕྱིར་ཚིག་བླ་དགས་ཀྱི་འདུས་ཏེ་རེག་པ་ཞེས་བྱའོ་ཞེས་གྲག་སྟེ། རེག་པ་དང་འདུས་ཏེ་རེག་པ་ཞེས་བྱ་བ་ནི་གཅིག་གོ༎ ཡིད་ཀྱི་རྣམ་པར་ཤེས་པས་སྔོན་པོ་ཡང་རྣམ་པར་ཤེས་ཞེས་བྱ་བ་ནི་བརྗོད་པར་བྱ་བ་ཡང་རྣམ་པར་ཤེས་སོ་ཞེས་བྱ་བའི་ཐ་ཚིག་གོ༎ སྔོན་པོའོ་ཞེས་བྱ་བར་ཡང་རྣམ་པར་ཤེས་ཞེས་བྱ་བ་ནི་དོན་འདིའི་མིང་ནི་འདི་ཡིན་ནོ་ཞེས་བྱ་བར་རྣམ་པར་ཤེས་པའོ༎ གཅིག་ནི་རྟེན་གྱིས་རབ་ཏུ་ཕྱེ་བ་ཡིན༎ ཞེས་བྱ་བ་ནི་དང་པོ་ནི་རྟེན་གྱིས་རབ་ཏུ་ཕྱེ་བ་ཡིན་ཏེ། ཐོགས་པའི་རྟེན་ཅན་གྱི་རེག་པའམ་ཐོགས་པའི་རེག་པ་ནི་ཐོགས་པའི་རེག་པ་ཡིན་ནོ༎ དམིགས་པས་རབ་ཏུ་ཕྱེ་བ་ཡིན༎ ཞེས་བྱ་བ་ནི་ཚིག་བླ་དགས་ཀྱི་དམིགས་པ་ཅན་ནམ་ཚིག་བླ་དགས་ལ་རེག་པ་ནི་ཚིག་བླ་དགས་ཀྱི་རེག་པ་ཡིན་ནོ༎ ཚིག་གི་དབང་དུ་བྱས་ནས་ཞེས་བྱ་བ་ནི་ཚིག་གི་དབང་དུ་བྱས་ཤིང་ཚིག་ངེས་པར་གཟུང་ནས་གཟུགས་ལ་སོགས་པའི་དོན་རྣམས་ལ་ཡིད་ཀྱི་རྣམ་པར་ཤེས་པ་འཇུག་གི་ལྔ་པོ་མིག་གི་རྣམ་པར་ཤེས་པ་ལ་སོགས་པ་ནི་ཚིག་གི་དབང དུ་བྱས་ནས་དོན་རྣམས་ལ་འཇུག་པ་མ་ཡིན་ཏེ། དེའི་ཕྱིར་ཡིད་ཀྱི་རྣམ་པར་ཤེས་པ་དེ་ཉིད་ཚིག་བླ་དགས་ཡིན་ཏེ་ཚིག་ལ་འཇུག་པ་ནི་ཚིག་བླ་དགས་ཞེས་བྱའོ༎ དེ་དང་མཚུངས་པར་ལྡན་པའི་རེག་པ་ནི་ཚིག་བླ་དགས་ཀྱི་རེག་པ་སྟེ། དེས་ནི་རེག་པ་གཉིས་པ་འདི་ནི་མཚུངས་པར་ལྡན་པས་རབ་ཏུ་ཕྱེ་བ་ཡིན་ཞེས་བྱའོ༎ རིག་པ་དང་མ་རིག་པ་དང་གཞན་རེག་ཅེས་བྱ་བ་ནི་རིག་པ་དང་མ་རིག་པ་དང་གཞན་ནི་རིག་དང་མ་རིག་དང་གཞན་རེག་སྟེ། རིག་པ་དང་། མ་རིག་པ་དང་། དེ་གཉིས་ལས་གཞན་པ་ཞེས་བྱ་བའི་ཐ་ཚིག་གོ༎ རིག་པ་ཞེས་བྱ་བ་ནི་ཟག་པ་མེད་པའི་ཤེས་རབ་པོ༎ མ་རིག་པ་ནི་ཉོན་མོངས་པ་ཅན་གྱི་ཤེས་རབ་པོ༎
རིག་པ་ཡང་མ་ཡིན་མ་རིག་པ་ཡང་མ་ཡིན་པ་ནི་ཤེས་རབ་དགེ་བ་ཟག་པ་དང་བཅས་པ་གང་ ཡིན་པ་དང་། མ་བསྒྲིབས་ལ་ལུང་དུ་མ་བསྟན་པའི་ཤེས་རབ་གང་ཡིན་པ་སྟེ། རེག་པ་དེ་དག་ཀྱང་གོ་རིམས་བཞིན་དུ་རིག་པར་བྱའོ༎ མ་རིག་པའི་རེག་པ་ཞེས་བྱ་བ་རྒྱས་པར་འབྱུང་བ་ནི་མ་རིག་པའི་རེག་པ་ཉོན་མོངས་པ་ཐམས་ཅད་དང་མཚུངས་པར་ལྡན་པ་ཡང་དང་ཡང་ཀུན་དུ་འབྱུང་ཞིང་རྟག་ཏུ་ཀུན་དུ་འབྱུང་བ་ནི་ཕྱོགས་གཅིག་ཡིན་ཏེ་དེ་སྨོས་པས་རེག་པ གཉིས་སུ་འགྱུར་ཏེ་གནོད་སེམས་དང་རྗེས་སུ་ཆགས་པའི་རེག་པ་ཡིན་ནོ༎ བདེ་བ་མྱོང་འགྱུར་ལ་སོགས་གསུམ༎ ཞེས་བྱ་བ་ནི་བདེ་བ་མྱོང་བའོ༎ བདེ་བ་མྱོང་བར་རུང་བ་ནི་བདེ་བ་མྱོང་བར་འགྱུར་བའོ༎ ཡང་ན་འདི་ལ་བདེ་བ་མྱོང་བར་འགྱུར་བ་ཡོད་པས་ན་བདེ་བ་མྱོང་བར་འགྱུར་བའོ༎ འདི་དག་ལ་དེ་དག་ལ་སོགས་པ་ཡོད་པས་ན་བདེ་བ་མྱོང་བར་འགྱུར་བ་ལ་སོགས་པའོ༎ བདེ་བ་དང་མཐུན་པའི་ཕྱིར་ཞེས་བྱ་བ་ནི་བདེ་བའི་ཚོར་བར་བྱ་བ་དང་མཐུན་པ་ནི་བདེ་བ་མྱོང་བར་འགྱུར་བའོ༎ ཡང་ན་དེ་མྱོང་བར་བྱ་བའམ་མྱོང་བར་ནུས་པ་ཞེས་བྱ་བ་ལ། མྱོང་བར་བྱ་བ་ཞེས་བྱ་བ་ནི་ལས་ཙམ་དུ་སྟོན་ཏོ༎ མྱོང་བར་ནུས་པ་ཞེས་བྱ་བ་ནི་འོས་པར་སྟོན་པ་ཡིན་ནོ༎ དེ་དག་ནི་རིག་པ་བཅུ་དྲུག་ཡིན་ནོ་ཞེས་བྱ་བ་ནི་མིག་གི་འདུས་ཏེ་རེག་པ་ནས་ཡིད་ཀྱི་འདུས་ཏེ་རེག་པའི་བར་དུ་དྲུག་དང་། ཡང་ཐོགས་པའི་རེག་པ་དང་། ཚིག་བླ་དགས་ཀྱི་རེག་པ་དང་། རིག་པ་དང་མ་རིག་པའི་རེག་པ་དང་། རིག་པ་ཡང་མ་ཡིན་མ་རིག་པ་ཡང་མ་ཡིན་པའི་རེག་པ་དང་། རེག་པ་གཉིས་པོ་གནོད་སེམས་དང་། རྗེས་སུ་ཆགས་པའི་རེག་པ་དང་། རེག་པ་གསུམ་པོ་བདེ་བ་མྱོང་བར་འགྱུར་བ་དང་། སྡུག་བསྔལ་མྱོང་བར་འགྱུར་བ་དང་། བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པ་མྱོང་བར་འགྱུར་བའི་རིག་པ་དང་བཅུ་དྲུག་གོ༎ རེག་པ་བཤད་ཟིན་ཏོ༎ ཚོར་བ་བརྗོད་པར་བྱ་སྟེ་ཞེས་བྱ་བ་ལ་ཚོར་བ་ལ་ཡང་ཚོར་བ་མྱོང་བ་ཞེས་བཤད་མ་ཟིན་ནམ། འོན་ཏེ་བཤད་ཟིན་པ་ཡང་འཆད་ན་ནི།
བཤད་ཟིན་པ་འཆད་པར་འགྱུར་བ་གཞན་ཞེས་འབྱུང་བས་བཤད་ཟིན་པ་གང་ཡིན་པ་དང་། འཆད་པར་འགྱུར་བ་གང་ཡིན་པ་དེ་ནི་མི་བཤད་དོ་ཞེས་བྱ་བ་འདི་བརྗོད་པར་མི་བྱའོ་ཞེ་ན། རྣམ་པར་སྟོན་པའི་ཕྱིར་ཉེས་པ་མེད་དེ། སྔར་ནི་མཚན་ཉིད་བཤད་ལ། ད་ནི་རྣམ་པ་འཆད་པ་ཡིན་ནོ༎ སྐྱེས་ཟིན་པ་ལ་ཞེས་བྱ་བ་རྒྱས་པར་འབྱུང་བ་ནི་བསྐྱེད་པར་བྱ་བའི་ཆོས་སྐྱེས་ཟིན་པ་ལ་ནི་སྐྱེད་པར་བྱེད་པའི་ཆོས་ཀྱི་ནུས་པ་མེད་དེ་ལྷན་ཅིག་སྐྱེས་པའི་ཕྱིར་རོ༎ དམ་བཅས་པ་དང་བྱེ་བྲག་མེད༎ ཅེས་བྱ་བ་ནི་སྒྲུབ་པ་འདི་དམ་བཅས་པ་དང་ཁྱད་པར་མེད་དོ་ཞེས་བྱ་བའི་ཐ་ཚིག་གོ༎ གལ་ཏེ་སྒྲུབ་པ་དམ་བཅས་པ་དང་ཁྱད་པར་མེད་པ་ཉིད་ནི་མི་འདོད་ན་འོ་ན་ནི་ཕན་ཚུན་དུ་སྐྱེད་པར་བྱེད་པར་ཐལ་བར་འགྱུར་བའི་ཕྱིར་ཏེ། ཅི་ཞེ་ན། ཇི་ལྟར་ན་ལྷན་ཅིག་འབྱུང་བ་གཉིས་སྐྱེད་པར་བྱེད་པ་དང་བསྐྱེད་པར་བྱ་བའི་དངོས་པོར་འགྲུབ་ཅེས་བྱ་བར་སྐབས་དང་སྦྱར་རོ༎ འདིས་ནི་ལྷན་ཅིག་འབྱུང་བ་གཉིས་ལ་བསྐྱེད་པར་བྱ་བ་དང་། སྐྱེད་པར་བྱེད་པའི་དངོས་པོ་ཡོད་དོ་ཞེས་དམ་བཅའ་བ་ནི་སྔར་ཁས་བླངས་པ་དང་འགལ་ལོ་ཞེས་དམ་བཅས་པའི་སྐྱོན་རྗོད་པར་བྱེད་པ་ཡིན་ནོ༎ འདོད་པའི་ཕྱིར་ཉེས་པ་མེད་དོ་ཞེས་བྱ་བ་ནི་སྔར་ཁས་བླངས་པ་སྟོན་པར་བྱེད་དོ༎ འདོད་པ་འདི་ནི་མདོ་ལས་མི་བཞེད་ཅེས་བྱ་བ་ནི་ཆོས་མངོན་པ་ལས། ལྷན་ཅིག་འབྱུང་གང་ཕན་ཚུན་འབྲས༎ ཞེས་འབྱུང་བའི་འདོད་པ་འདི་ནི་མདོ་ལས་མི་བཞེད་པ་ཡིན་ནོ༎ དེ་བསྟན་པའི་ཕྱིར་མིག་གི་འདུས་ཏེ་རེག་པ་ལ་བརྟེན་ནས་མིག་གི་འདུས་ཏེ་རེག་པ་ལས་བྱུང་བའི་ཚོར་བ་སྐྱེ་ཞེས་བྱ་བ་སྨོས་སོ༎ མདོ་ཚད་མར་བྱེད་པས་ཕན་ཚུན་འབྲས་བུ་ཡིན་པ་བཅོམ་ནས་ལྷན་ཅིག་འབྱུང་བ་དག་ལ་རྒྱུ་དང་འབྲས་བུའི་དངོས་པོ་གཞོམ་པར་འདོད་ནས་སྐྱེད་པར་བྱེད་པའི་ཆོས་དང་འགལ་བའི་ཕྱིར་ཡང་རིགས་པ་མ་ཡིན་ཞེས་བྱ་བ་སྨོས་ཏེ། སྐྱེད་པར་བྱེད་པའི་ཆོས་ནི་གང་འདུས་པ་ཐ་དད་པ་འདི་ཡིན་པར་གྲགས་ཏེ། དཔེར་ན་ས་བོན་སྔ་ལ་མྱུ་གུ་འཕྱི་བ་ཞེས་བྱ་བ་དེ་ལྟ་བུ་ལ་སོགས་པ་ཡིན་ནོ༎
དེ་ལ་ ཡང་དབང་པོ་དང་དོན་དག་སྔ་ལ་རྣམ་པར་ཤེས་པའི་ཕྱི་ཞེས་བྱ་བ་ནི་སྐད་ཅིག་མ་དང་པོ་ལ་དབང་པོ་དང་དོན་དག་བྱུང་ལ་རྣམ་པར་ཤེས་པ་ནི་སྐད་ཅིག་མ་གཉིས་པ་ལའོ་ཞེས་བྱ་བ་ཡིན་ནོ༎ འོ་ན་ནི་མྱུ་གུ་དང་གྲིབ་མ་དག་ཇི་ལྟར་ཞེས་བྱ་བ་ཅི་ཞེ་ན། ལྷན་ཅིག་འབྱུང་བ་དག་ལ་བསྐྱེད་པར་བྱ་བ་དང་སྐྱེད་པར་བྱེད་པའི་དངོས་པོ་སྟེ། མྱུ་གུ་ནི་སྐྱེ་བ་ཁོ་ནའི་ཚེ་གྲིབ་མ་སྐྱེད་པར་བྱེད་ཀྱི། སྐད་ཅིག་མ་དང་པོ་ལ་མྱུ་གུ་གྲིབ་མ་མེད་པར་འབྱུང་ལ། སྐད་ཅིག་མ་གཉིས་པ་ལ་གྲིབ་མ་དང་བཅས་པ་ནི་མ་ཡིན་པ་ལྟར་རེག་པ་དང་ཚོར་བ་དག་ཀྱང་དེ་དང་འདྲའོ༎ གྲིབ་མ་དང་མྱུ་གུ་འདི་གཉིས་ཀྱི་རྒྱུ་ཡང་ཚོགས་པ་སྔ་མ་ཡིན་ནོ་ཞེས་བརྗོད་པར་ལྟ་ནུས་ཏེ། དོན་འདི་ནི་ལྷན་ཅིག་འབྱུང་བའི་རྒྱུ་བསྟན་པར་བཤད་ཟིན་པས་ཡང་མི་བརྗོད་དོ༎ གཞན་དག་ན་རེ་རེག་པའི་འོག་ཏུ་ཚོར་བ་འབྱུང་ངོ་ཞེས་ཟེར་རོ་ཞེས་བྱ་བ་ནི་བཙུན་པ་དཔལ་ལེན་ཏོ༎ གསུམ་འདུས་པ་དེ་ནི་རེག་པ་ཡིན་ནོ་ཞེས་བྱ་བ་ནི་སྐྱེད་པར་བྱེད་པ་དང་། སྐྱེད་པའི་དངོས་པོ་གང་ཡིན་པའོ༎ སྐད་ཅིག་མ་གསུམ་པ་ལ་ཚོར་བ་འབྱུང་ངོ་ཞེས་བྱ་བ་ནི་དབང་པོ་དང་དོན་ནི་སྐད་ཅིག་མ་དང་པོ་ཡིན་ནོ༎ རྣམ་པར་ཤེས་པ་དང་སྐྱེ་བ་ནི་སྐད་ཅིག་མ་གཉིས་པ་ཡིན་ནོ༎ ཚོར་བ་སྐྱེ་བ་ནི་སྐད་ཅིག་མ་གསུམ་པ་ཡིན་ནོ༎ རྣམ་པར་ཤེས་པ་ཐམས་ཅད་ལ་ཚོར་བ་ཡོད་པར་ཡང་མི་འགྱུར་ཞེས་བྱ་བ་ནི་རྣམ་པར་ཤེས་པའི་སྐད་ཅིག་མ་གཉིས་པ་ལ་ཚོར་བ་མེད་པའི་ཕྱིར་རོ༎ རྣམ་པར་ཤེས་པ་ཐམས་ཅད་རེག་པ་ཡིན་པར་ཡང་མི་འགྱུར། སྐད་ཅིག་མ་སྔ་མ་སྟེ་གཉིས་པ་ལ་རེག་པ་རྣམ་པར་གཞག་པའི་ཕྱིར་ཚོར་བའི་སྐད་ཅིག་མ་གསུམ་པ་ལ་རྣམ་པར་ཤེས་པ་རེག་པ་མ་ཡིན་ནོ༎ རེག་པ་ཕྱི་མ་ལ་ཡོད་པའི་ཚོར་བ་རེག་པ་སྔ་མའི་རྒྱུ་ལས་བྱུང་བ་ཡིན་ནོ༎ ད་ལྟར་སྐད་ཅིག་མ་གཉིས་པར་རེག་པའི་ངོ་བོར་བཤད་པ་གང་ཡིན་པ་དེ་ལ་ཡོད་པའི་ཚོར་བ་ནི་རེག་པ་སྔ་མའི་རྒྱུ་ལས་བྱུང་བ་སྟེ།
སྐད་ཅིག་མ་དང་པོའི་རྣམ་པར་ཤེས་པའི་རྒྱུ་ཅན་དུ་བྱུང་བ་ཡིན་ལ་གཞན་ལ་ཡོད་པའང་རེག་པ་དེ་སྔོན་དུ་འགྲོ་བ་ཡིན་པས་དེ་ལྟར་རྣམ་པར་ཤེས་པ་ཐམས་ཅད་ལ་ཚོར་བ་ཡོད་པར་འགྱུར་རོ༎ རྣམ་པར་ཤེས་པ་ཐམས་ཅད་ཀྱང་རེག་པ་ཡིན་ནོ་ཞེས་བྱ་བ་ནི་རེག་པ་དེ་དག་ཀྱང་ཚོར་བ་དང་བཅས་པ་ཡིན་པས་སོ༎ དམིགས་པ་ཐ་དད་པ་དག་ཅེས་བྱ་བ་རྒྱས་པར་འབྱུང་བ་ནི་འདི་དག་ལ་དམིགས་པ་ཐ་དད་པ་ཡོད་པས་འདི་གཉིས་ནི་དམིགས་པ་ཐ་དད་པ་དག་སྟེ། སྔ་མའི་དམིགས་པ་ནི་གཟུགས་སོ༎ ཕྱི་མའི་ནི་སྒྲའོ༎ དམིགས་པ་ཐ་དད་པ་དེ་གཉིས་རེག་པ་ཕྱི་མ་སྒྲ་ལ་དམིགས་པ་ལ་ཡོད་པའི་ཚོར་བ་རེག་པ་སྔ་མའི་རྒྱུ་ལས་བྱུང་བ་སྟེ། གཟུགས་ལ་དམིགས་པའི་རྒྱུ་ཅན་འབྱུང་ངོ་ཞེས་བྱ་བ་དེ་ནི་རིགས་པ་མ་ཡིན་ནོ༎ ཇི་ལྟར་ཞེས་བྱ་བ་ནི་ཉེས་པ་སྟོན་པ་ཡིན་ཏེ། རིགས་མི་འདྲ་བ་ལ་དམིགས་པའི་རེག་པ་ལས་བྱུང་བའི་ཚོར་བ་སྟེ། གཟུགས་ཀྱི་རྣམ་པ་ལ་དམིགས་པའི་རེག་པ་ལས་བྱུང་བའི་ཚོར་བ་གཞན་ལ་དམིགས་པར་འགྱུར་ཞིང་སྒྲ་ལ་དམིགས་པར་འགྱུར་ཏེ། རྒྱུ་མ་ཚང་བའི་ཕྱིར་འབྲས་བུ་མི་འབྱུང་ངོ་༎ གང་གི་ཚེ་གཟུགས་ལ་དམིགས་པའི་རེག་པ་ལས་བྱུང་བའི་ཚོར་བ་གཟུགས་ལ་དམིགས་པ་ཁོ་ནའི་ཚོར་བར་བྱུང་བར་འགྱུར་བ་དེའི་ཚེ་རེག་པ་ཕྱི་མ་ལ་ཡོད་པའི་ཚོར་བ་རེག་པ་སྔ་མའི་རྒྱུ་ལས་བྱུང་བ་ཡིན་ནོ་ཞེས་བྱ་བར་རིགས་ཀྱི ། གང་གི་ཚེ་གཟུགས་ལ་དམིགས་པ་ལ་སྒྲ་ལ་དམིགས་པའི་ཚོར་བ་འབྱུང་བ་དེའི་ཚེ་འདི་ཇི་ལྟར་རུང་སྟེ། འབྲས་བུ་ནི་འཇིག་རྟེན་ན་རྒྱུ་དང་མཐུན་པར་སྣང་ངོ་༎ འོན་ཏེ་གཟུགས་ལ་དམིགས་པའི་རེག་པ་ལས་བྱུང་བའི་ཚོར་བ་ནི་སྒྲ་ལ་དམིགས་པའི་རེག་པ་དང་མཚུངས་པར་ལྡན་ཡང་གཟུགས་ལ་དམིགས་པར་འགྱུར་རོ་ཞེས་བྱ་བར་འདོད་ན་ཡང་དེའི་ཕྱིར་ཡང་ན་སེམས་གང་དང་མཚུངས་པར་ལྡན་པ་དེ་ལས་གཞན པ་ལ་དམིགས་པར་འགྱུར་ཞེས་བྱ་བ་འདི་སྨོས་ཏེ།
སྒྲ་ལ་དམིགས་པའི་སེམས་དེ་ལས་གཞན་པ་ལ་དམིགས་པ་ སྟེ། གཟུགས་ལ་དམིགས་པ་གང་ལས་སྐྱེས་པ་དེ་དང་དམིགས་པ་མཚུངས་ཞེས་བྱ་བའི་ཐ་ཚིག་གོ༎ འདི་དེ་དང་མཚུངས་པར་ལྡན་པ་ཞེས་ཀྱང་འདི་སྐད་བརྗོད་དེ། འདྲ་བར་ལྡན་པ་ནི་མཚུངས་པར་ལྡན་པ་ཡིན་ནོ༎ གལ་ཏེ་རྟེན་མཚུངས་པའི་ཕྱིར་རོ་ཞེ་ན། ཇི་ལྟར་རྣ་བའི་རྟེན་ཅན་དུ་གྱུར་པ་གཟུགས་ལ་དམིགས་པར་འགྱུར། ཇི་ལྟར་མི་འགྱུར་ཞེ་ན། སེམས་དང་སེམས་ལས་བྱུང་བ་རྣམས་ནི་རྟེན་དང་ལྷན་ཅིག་ཡུལ་གཅིག་ལ་འཇུག་པའི་ཕྱིར་རོ༎ དེ་ལྟ་བས་ན་ཚོར་བ་ནི་གང་ལ་དམིགས་སུ་ཟིན་ཀྱང་ཉེས་པ་ཡོད་པར་རབ་ཏུ་བསྟན་ཏེ། རེ་ཞིག་གལ་ཏེ་གཟུགས་ལ་དམིགས་པའི་རེག་པ་ལས་བྱུང་བའི་ཚོར་བ་དམིགས་པ་གཞན་སྒྲ་ལ་དམིགས་ན་ཡང་གཟུགས་ལ་དམིགས་པའི་རེག་པ་དེ་བདེ་བ་མྱོང་བར་འགྱུར་བ་ནས་བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པ་མྱོང་བར འགྱུར་བ་ཞེས་བྱ་བའི་བར་དུ་མི་འགྱུར་ཏེ། ཚོར་བ་དང་དམིགས་པ་གཅིག་པའི་ཕྱིར་དེ་ལྟར་བསྟན་པར་རུང་ངོ་༎ འོ་ན་ནི་དེའི་ཚེ་ཞེས་བྱ་བ་རྒྱས་པར་འབྱུང་བ་ནི་གལ་ཏེ་དེ་ལྟར་ཉེས་པ་ཡོད་ན་འོ་ན་ནི་དེའི་ཚེ་སྟེ། གང་གི་ཚེ་ཞེ་ན་སྒྲ་ལ་དམིགས་པའི་ཚེ་རེག་པར་གྱུར་པའི་རྣམ་པར་ཤེས་པ་ཚོར་བ་མེད་པ་ཡིན་ལ་སྒྲ་ལ་དམིགས་པ་དེའི་སྔ་རོལ་གྱི་རྣམ་པར་ཤེས་པ་ཚོར་བ་དང་བཅས་པ་གང་ཡིན་པ་དེ་ནི་རེག་པ་མ་ཡིན་ཏེ ། དེ་ལྟར་ན་ཉེས་པར་མི་འགྱུར་རོ༎ དེ་ལྟ་མ་ཡིན་ཏེ་གལ་ཏེ་སྔར་བྱུང་བའི་རྣམ་པར་ཤེས་པ་ཚོར་བ་དང་བཅས་པ་རེག་པ་ཡིན་པར་གྱུར་ན་དེ་ལྟ་ན་ནི་རེག་པའི་རྐྱེན་གྱིས་ཚོར་བ་ཡིན་པས་ཇི་སྐད་བཤད་པའི་ཉེས་པར་འགྱུར་རོ༎ ཡང་ཅིའི་ཕྱིར་རྣམ་པར་ཤེས་པ་ཅུང་ཟད་ཅིག་ནི་ཚོར་བ་དང་བཅས་པ་ཡིན་ལ་ཅུང་ཟད་ཅིག་ནི་རེག་པ་མ་ཡིན་ཞེ་ན། རྐྱེན་མ་ཚང་བའི་ཕྱིར་རོ༎ རྐྱེན་མ་ཚང་བ་ནི་གེགས་བྱེད་པར་གནས་ཏེ།
མཚུངས་པ་དེ་མ་ཐག་པའི་རྐྱེན་ཐམས་ཅད་ཚོར་བའི་རྐྱེན་གྱིས་རེག་པར་གྱུར་པའི་རྣམ་པར་ཤེས་པ་སྐྱེད་པར་ནུས་པ་ནི་མ་ཡིན་ནོ༎ དེ་ལྟ་ན་དེའི་ལུགས་ཀྱིས་དམིགས་པ་ཐ་དད་པའི་རྣམ་པར་ཤེས་པ་ནི་གཅིག་ཏུ་ཚོར་བ་མེད་པ་ཡིན་ལ་དེ་སྐྱེད་པར་བྱེད་པ་ནི་རེག་པར་གྱུར་པ་མ་ཡིན་ནོ༎ གལ་ཏེ་གཟུགས་ལ་དམིགས་པའི་མིག་གི་རྣམ་པར་ཤེས་པའི་མཇུག་ཐོགས་སུ་གཟུགས་ལ་དམིགས་པ་ཁོ་ནའི་མིག་གི་རྣམ་པར་ཤེས་པའམ། ཡིད་ཀྱི་རྣམ་པར་ཤེས་པ་སྐྱེ་ན་དེ་ནི་ཚོར་བ་དང་བཅས་པ་ཡིན་ལ་མིག་གི་རྣམ་པར་ཤེས་པ་སྔར་སྐྱེས་པ་དེ་ཡང་རེག་པ་ཡིན་ནོ༎ དེ་ལྟ་ཡིན་ན་ཞེས་བྱ་བ་དང་ས་མང་པོའི་ངེས་པ་ཉམས་པ་ཡིན་ཞེས་བྱ་བ་ནི་རེག་པ་དང་ཚོར་བ་དག་རྣམ་གྲངས་ཀྱིས་ཡོད་པའི་ཕྱིར་རོ༎ ས་ནི་གསུམ་སྟེ་ཞེས་བྱ་བ་ལ། རྟོག་པ་དང་བཅས་ཤིང་དཔྱོད་པ་དང་བཅས་པ་ནི་འདོད་པའི་ཁམས་དང་བསམ་གཏན་དང་པོའོ༎ རྟོག་པ་མེད་ལ་དཔྱོད་པ་ཙམ་ནི་བསམ་གཏན་ཁྱད་པར་ཅན་ནོ༎ རྟོག་པའང་མེད་དཔྱོད་པའང་མེད་པ་ནི་བསམ་གཏན་གཉིས་པ་ནས་སྲིད་པའི་རྩེ་མོའི་བར་རོ༎ དགེ་བའི་ས་ནི་ཆོས་དགེ་བ་སྟེ། མི་དགེ་བ་དང་། ལུང་དུ་མ་བསྟན་པ་ཡང་དེ་དང་འདྲའོ༎ སློབ་པའི་ས་ནི་སློབ་པའི་ཟག་པ་མེད་པའི་ཆོས་རྣམས་སོ༎ མི་སློབ་པའི་ས་ནི་མི་སློབ་པའི་ཟག་པ་མེད་པའི་ཆོས་རྣམས་སོ༎ སློབ་པ་ཡང་མ་ཡིན་མི་སློབ་པ་ཡང་མ་ཡིན་པའི་ས་ནི་ཟག་པ་དང་བཅས་པའི་ཆོས་རྣམས་སོ༎ སེམས་ལས་བྱུང་བའི་སྐབས་ཡིན་པའི་ཕྱིར་འདུས་མ་བྱས་ནི་འདིར་མི་སྨོས་སོ༎ དེ་ལ་གང་དག་ས་འདི་དག་ན་ཡོད་པ་ཞེས་བྱ་བ་རྒྱས་པར་འབྱུང་བ་ལ་ཞེས་བྱ་བ་ནི་ཚིག་གི་ཕྲད་དོ༎ གང་དག་ཅེས་བྱ་བ་ནི་སེམས་ལས་བྱུང་བ་གང་དག་གོ༎ ས་འདི་དག་ཐམས་ཅད་ན་ཡོད་པ་ཞེས་བྱ་བ་ནི་རྟོག་པ་དང་བཅས་ཤིང་དཔྱོད་པ་དང་བཅས་པའི་ས་ནས་སློབ་པ་ཡང་མ་ཡིན་མི་སློབ་པ་ཡང་མ་ཡིན་པའི་སའི་བར་ན་ཡོད་པ་དེ་དག་ནི་ས་མང་པོ་པ་ཚོར་བ་དང སེམས་པ་ལ་སོགས་པ་ཇི་སྐད་བཤད་པ་ཡིན་ནོ༎
གང་དག་དགེ་བ་ ཁོ་ན་ལ་ཡོད་པ་དེ་དག་ནི་དགེ་བའི་ས་མང་པོ་པ་ཡིན་ཏེ་དད་པ་ལ་སོགས་པའོ༎ གང་དག་ཉོན་མོངས་པ་ཅན་ཁོ་ན་ལ་ཡོད་པ་དེ་དག་ནི་ཉོན་མོངས་པའི་ས་མང་པོ་པ་ཡིན་ཏེ། མ་རིག་པ་ལ་སོགས་པ་ཇི་སྐད་བཤད་པ་ཁོ་ནའོ༎ ཅི་རིགས་པར་ཞེས་བྱ་བ་རྒྱས་པར་འབྱུང་བ་ནི་གཞན་དག་ན་རེ་ས་མང་པོ་པ་ལ་སོགས་པ་དེ་དག་ཀྱང་གང་དག་གང་ན་ཡོད་པ་དེ་དག་དེ་ན་རྣམ་གྲངས་ཀྱིས་ཡིན་གྱི། ཐམས་ཅད་ཅིག་ཅར་ནི་མ་ཡིན་ནོ་ཞེས་ཟེར་ཏེ། དཔེར་ན་ཚོར་བ་ལྟ་བུ་ས་ཐམས་ཅད་ན་ཡོད་ཀྱང་འདུ་ཤེས་དང་སེམས་པ་དང་རེག་པ་དང་ཡིད་ལ་བྱེད་པ་ལ་སོགས་པ་དང་ཅིག་ཅར་མ་ཡིན་ལ་རེག་པ་ཡང་ཚོར་བ་ལ་སོགས་པ་དང་དེ་དང་འདྲ་བ་དང་། དེ་བཞིན་དུ་དགེ་བ་ལ་རྣམ་པར་རྟོག་པ་ལ་སོགས་པ་ཡང་ཞེས་བྱ་བ་དེ་ལྟ་བུ་ལ་སོགས་པའོ༎ གཞན་དག་ནི་འདི་སྐད་དུ་འདི་ནི་ཕུང་པོ་ལྔ་ལས་ཇི་སྐད་དུ་བྲིས་པ་དེ་བཞིན་དུ་གཟུང་བར་བྱའོ་ཞེས་ཟེར་ཏེ། འདི་ལྟ་སྟེ། འདུན་པ་གང་ཞེ་ན། བསམ་པའི་དངོས་པོ་ལ་འདོད་པ་སྟེ། མ་བསམས་པ་ལ་འདུན་པ་མེད་དོ་སྙམ་དུ་བསམས་པ་ཡིན་ནོ༎ མོས་པ་གང་ཞེ་ན། ངེས་པའི་དངོས་པོ་ལ་དེ་ཁོ་ན་བཞིན་དུ་ངེས་པར་འཛིན་པའོ༎ དྲན་པ་གང་ཞེ་ན་འདྲིས་པའི་དངོས་པོ་ལ་མི་བརྗེད་པ་སྟེ། སེམས་ཀྱི་མངོན་པར་བརྗོད་པ་ཉིད་དོ༎ ཏིང་ངེ་འཛིན་གང་ཞེ་ན། བརྟག་པར་བྱ་བའི་དངོས་པོ་ལ་སེམས་རྩེ་གཅིག་པ་ཉིད་དོ༎ ཤེས་རབ་གང་ཞེ་ན། དེ་ཉིད་ལ་རབ་ཏུ་རྣམ་པར་འབྱེད་པ་སྟེ། རིག་པ་དང་མ་རིག་པས་བསྐྱེད་པ་དང་། དེ་ལས་གཞན་པའོ་ཞེས་བྱ་བ་ལྟ་བུ་ལ་སོགས་པ་ཕུང་པོ་ལྔའི་གཞུང་ལས་འབྱུང་བ་ཡིན་པར་བལྟའོ༎ དེ་ལས་ནི་ཚོར་བ་དང་། འདུ་ཤེས་དང་། རེག་པ་དང་། ཡིད་ལ་བྱེད་པ་དང་། སེམས་པ་དང་ལྔ་ནི་ཀུན་དུ་འགྲོ་བའོ༎
འདུན་པ་དང་། མོས་པ་དང་། དྲན་པ་དང་། ཏིང་ངེ་འཛིན་དང་། ཤེས་རབ་དང་ལྔ་ནི་ཡུལ་སོ་སོར་ངེས་པའོ་ཞེས་བྱ་བ་དེ་ལྟ་བུ་ལ་སོགས་པ་བཤད་དོ༎ མི་དགེ་བའི་ས་མང་པོ་རྣམས་ནི་འདོན་པའི་ཞར་ལ་ད་ཁོང་ནས་དྲངས་ཞེས་བྱ་བ་ནི་མདོ་ལ་སོགས་པ་ལས་དགེ་བ་དང་། མི་དགེ་བ་ཞེས་འབྱུང་བས་དེ་སྐད་དུ་འདོན་པའི་ཞར་ལ་ཁོང་ནས་དྲངས་ཏེ། ཕྱིས་ཁོང་ནས་ཕྱུང་ངོ་ཞེས་བྱ་བའི་ཐ་ཚིག་གོ༎ རབ་ཏུ་བྱེད་པའི་རྐང་པ་ལས་ནི་མ་བཏོན་ཏེ་ས་མང་པོ་པ་རྣམས་དང་། དགེ་བའི་ས་མང་པོ་པ་རྣམས་དང་། ཉོན་མོངས་པའི་ས་མང་པོ་པ་རྣམས་དང་། ཉོན་མོངས་པ་ཆུང་ངུའི་ས་མང་པོ་པ་རྣམས་སོ་ཞེས་རྣམ་པ་བཞི་ཞིག་འབྱུང་ངོ་༎ ལྷན་ཅིག་སྐྱེས་པ་ཞེས་གསུངས་ཀྱི་རེག་པ་དང་ལྷན་ཅིག་སྐྱེས་པ་ཞེས་ནི་མ་གསུངས་ན་ཞེས་བྱ་བ་ནི་ཁྱད་པར་དུ་མཛད་པའི་ཕྱིར་ཚོར་བ་ལ་སོགས་པ་འདི་དག་ཕན་ཚུན་ལྷན་ཅིག་སྐྱེས་པ་ཡིན་གྱི་རེག་པ་དང་ནི་མ་ཡིན་ནོ་ཞེས བྱ་བའི་དོན་དུ་ཡོངས་སུ་བཟུང་ནས་མདོའི་ལན་གདབ་པར་བྱའོ་ཞེས་བྱ་བའི་ཐ་ཚིག་གོ༎ བྱམས་པ་དང་ལྷན་ཅིག་པར་གྱུར་པ་ཞེས་བྱ་བ་ནི་ལྷན་ཅིག་ཅེས་བྱ་བ་ནི་སྒྲ་འདི་ཅིག་ཅར་འབྱུང་བ་ལ་བྱ་བར་ངེས་པ་མེད་ཀྱི། དེ་མ་ཐག་པ་ལ་ཡང་མཐོང་ངོ་༎ བྱམས་པ་དང་དྲན་པ་ཡང་དག་བྱང་ཆུབ་ཀྱི་ཡན་ལག་ནི་ཕྲད་པ་མེད་དེ། བྱམས་པ་ནི་གཅིག་ཏུ་ཟག་པ་དང་བཅས་པ་ཡིན་པའི་ཕྱིར་ལ། དྲན་པ་ཡང་དག་བྱང་ཆུབ་ཀྱི་ཡན་ལག་ནི་གཅིག་ཏུ་ཟག་པ་མེད་པ་ཡིན་པའི་ཕྱིར་རོ༎ དེ་ལྟ་བས་ན་འདི་ནི་ཁོངས་སུ་མི་རུང་ངོ་༎ འདྲེས་པ་ཡིན་ཞེས་བྱ་བ་ནི་ལྷན་ཅིག་སྐྱེས་པ་ཡིན་ནོ་སྙམ་དུ་བསམས་པ་ཡིན་ནོ༎ མདོ་དེ་ཉིད་ལས་ཞེས་བྱ་བ་ནི་གང་ཁོ་ན་ལས། ཚོར་བ་གང་ཡིན་པ་དང་སེམས་པ་གང་ཡིན་པ་དང་འདུ་ཤེས་གང་ཡིན་པ་ཞེས་བྱ་བ་རྒྱས་པར་འབྱུང་བའི་མདོ་དེ་ལས་ཞེས་བྱ་བའི་ཐ་ཚིག་གོ༎ དེ་མི་ཤེས་སོ་ཞེས་བྱ་བ་རྒྱས་པར་འབྱུང་བ་ནི་ཅི་རེ་ཞིག་འདི་ཚོར་བ་ལ་སོགས་པ་དེ་དག་གི་དམིགས་པར་ངེས་ཤིང་དམིགས་པ་ལ་ངེས་པ་སྟེ།
དམིགས་པ་གང་ཁོ་ན་མྱོང་བར་བྱེད་པ་དེ་ཁོ་ན་རྣམ་པར་ཤེས་པས་རྣམ་པར་ ཤེས་པར་བྱེད་པའི་བར་ཞིག་ཡིན་ནམ། འོན་ཏེ་སྐད་ཅིག་མ་ངེས་པ་སྟེ། སྐད་ཅིག་མ་གང་ཁོ་ན་ལ་ཚོར་བར་བྱེད་པ་དེ་ཁོ་ན་ལ་རྣམ་པར་ཤེས་པར་བྱེད་པའི་བར་ཡིན་ཞེ་ན། བདག་ནི་འདི་དམིགས་པ་ལ་ངེས་པ་ཡིན་ནོ་ཞེས་སྨྲ་སྟེ། དེ་ལྟ་བས་ན་མདོ་དང་མི་འགལ་ལོ་སྙམ་དུ་བསམས་པ་ཡིན་ནོ༎ སློབ་དཔོན་གྱིས་མདོ་དེ་ཉིད་ལས་ཚེ་དང་དྲོད་དག་ལྷན་ཅིག་པ་ལ་འདྲེས་པ་ཞེས་གསུངས་པའི་ཕྱིར་སྐད་ཅིག་མ་ངེས་པ་ཡིན་པར་གྲུབ་པོ་ཞེས་བྱ་བ་སྨོས་ཏེ། ཚེ་དང་དྲོད་དང་ཆོས་འདི་གཉིས་ནི་འདྲེས་པ་ཡིན་གྱི། མ་འདྲེས་པ་ནི་མ་ཡིན་ནོ་ཞེས་འབྱུང་བས། ཚེ་དང་དྲོད་དག་ལྷན་ཅིག་སྐྱེས་པ་ཉིད་དུ་བཤད་པ་ཡིན་ཏེ། དེ་གཉིས་ཀྱིས་དམིགས་པ་ནི་མེད་པའི་ཕྱིར་རོ༎ དེ་ལྟ་བས་ན་འདི་སྐད་དུ་ཚོར་བ་དང་འདུ་ཤེས་དང་སེམས་པ་དང་རྣམ་པར་ཤེས་པ་རྣམས་ནི་གདོན་མི་ཟ་བར་ལྷན་ཅིག་འབྱུང་བ་ཡིན་ཏེ། མདོ་དེ་ལས་ལྷན་ཅིག་འདྲེས་པ་ཡིན་པར་གསུངས་པས་བཤད་པའི་ཕྱིར་ཚེ་དང་དྲོད་ལྟ་བུའོ་ཞེས་བསྒྲུབས་པ་ཡིན་ནོ༎ དེ་ཡང་ཇི་ལྟར་ན་ཞེས་བྱ་བ་རྒྱས་པར་འབྱུང་བ་ནི། དེ་ཡང་ཇི་ལྟར་རྣམ་པར་ཤེས་པ་ནི་ཡོད་ལ་དབང་པོ་དང་ཡུལ་དང་རྣམ་པར་ཤེས་པ་གསུམ་འདུས་པ་མ་ཡིན་ཏེ། དེ་ལྟ་བས་ན་རྣམ་པར་ཤེས་པ་ཡོད་ཕན་ཆད་གདོན་མི་ཟ་བར་འདུས་པ་ཡིན་པར་ཁས་བླང་བར་བྱ་དགོས་ལ། འདུས་པ་ཡང་ཁྱོད་ཀྱི་ལྟར་ན་རེག་པ་ཡིན་ནོ༎ དེས་ན་རྣམ་པར་ཤེས་པ་ཐམས་ཅད་རེག་པ་ཡིན་ཡང་མི་འགྱུར་ཞེས་བྱ་བ་དང་། ཡང་ན་འདུས་པ་ཡིན་ལ་རེག་པ་མ་ཡིན་ཞེས་བྱ་བ་འདི་འགལ་ལོ༎ ཡིད་བདེ་བའི་བར་རྒྱུ་བ་དྲུག །ཅེས་བྱ་བ་རྒྱས་པར་འབྱུང་བ་ནི་མིག་གིས་གཟུགས་མཐོང་ནས་ཡིད་བདེ་བའི་གནས་ལྟ་བུའི་གཟུགས་རྣམས་ལ་ཉེ་བར་རྒྱུའོ༎
རྣ་བས་སྒྲ་དག་ཐོས་ནས་ཡིད་བདེ་བའི་གནས་ལྟ་བུའི་སྒྲ་རྣམས་ལ་ཉེ་བར་རྒྱུའོ་ཞེས་བྱ་བ་ནས་དེ་བཞིན་དུ་ཡིད་ཀྱི་ཆོས་དག་རྣམ་པར་ཤེས་ནས་ཡིད་བདེ་བའི་གནས་ལྟ་བུའི་ཆོས་རྣམས་ལ་ཉེ་བར་རྒྱུའོ་ཞེས་བྱ་བ་དང་། དེ་བཞིན་དུ་མིག་གིས་གཟུགས་དག་མཐོང་ནས་ཡིད་མི་བདེ་བའི་གནས་ལྟ་བུ་དང་། བཏང་སྙོམས་ཀྱི་གནས་ལྟ་བུ་ཞེས་བྱ་བ་རྒྱས་པར་སྦྱར་བར་བྱའོ༎ གསུམ་དུ་འགྱུར་ཞེས་བྱ་བ་ནི་ཡིད་བདེ་བ་དང་མི་བདེ་བ་དང་བཏང་སྙོམས་ཀྱི་ངོ་བོ་ཉིད་རྣམ་པ་གསུམ་ཡིན་པའི་ཕྱིར་རོ༎ གཅིག་ཏུ་འགྱུར་ཞེས་བྱ་བ་ནི་ཡིད་ཀྱི་རྣམ་པར་ཤེས་པ་ཙམ་དང་མཚུངས་པར་ལྡན་པའི་ཕྱིར་རོ༎ དྲུག་ཏུ་འགྱུར་ཞེས་བྱ་བ་ནི་གཟུགས་ལ་སོགས་པའི་ཡུལ་དྲུག་ཐ་དད་པའི་ཕྱིར་རོ༎ གསུམ་ཀར་ཡང་རྣམ་པར་གཞག་སྟེ་ཞེས་བྱ་བ་ནི་ཚོར་བའི་རྫས་ཡིད་ཀྱི་རྣམ་པར་ཤེས་པ་དང་མཚུངས་པར་ལྡན་པ་གང་ཡིན་པ་ནི་གཅིག་ཡིན་ནོ༎ དེ་ཡིད་བདེ་བ་ལ་སོགས་པའི་ངོ་བོ་ཉིད་གསུམ་ཐ་དད་པའི་སྒོ་ནས་ནི་རྣམ་པ་གསུམ་དུ་དབྱེའོ༎ དེ་ཡང་ཡུལ་དྲུག་སོ་སོར་ཐ་དད་པའི་སྒོ་ནས་ནི་རྣམ་པ་དྲུག་ཏུ་དབྱེ་བས་བཅོ་བརྒྱད་ཡིན་ནོ༎ ངོ་བོ་ཉིད་གཞག་པ་མེད་ན་ཡིད་བདེ་བ་དང་། ཡིད་མི་བདེ་བ་དང་། བཏང་སྙོམས་ཀྱི་ཉེ་བར་རྒྱུ་བ་ཞེས་བྱ་བར་མི་འགྱུར་རོ༎ མཚུངས་པར་ལྡན་པ་གཞག་པ་མེད་ན་ཡིད་ཀྱི་ཉེ་བར་རྒྱུ་བ་ཞེས་བྱ་བ་དེ་ལྟ་བུར་ཡང་མི་འགྱུར་ལ། བཅོ་བརྒྱད་དེ་ལས་གཞན་པ་ཞིག་ཡིན་པར་ཡང་འགྱུར་རོ༎ དམིགས་པ་གཟུགས་ལ་སོགས་པ་ཡུལ་དྲུག་རྣམ་པར་གཞག་པ་མེད་ན་ཡིད་བདེ་བ་ལ་སོགས་པ་ལས་རྣམ་པ་དྲུག་ཐ་དད་པའི་སྒོ་ནས་ཡིད་ཀྱི་ཉེ་བར་རྒྱུ་བ་བཅོ་བརྒྱད་ཅེས་བྱ་བར་མི་འགྱུར་རོ༎ དེ་ལྟ་བས་ན་གསུམ་ཀར་གཞག་གོ་ཞེས་བྱ་བར་གྲུབ་པོ༎ མ་འདྲེས་པ་ལ་དམིགས་པ་ཞེས་བྱ་བ་ནི་དམིགས་པ་མ་འཆོལ་བ་ཅན་ཡིན་ནོ༎ ཆོས་ལ་ཉེ་བར་རྒྱུ་བ་གསུམ་ནི་གཉི་ག་ཡིན་ཞེས་བྱ་བ་གང་དག་གཟུགས་ལ་སོགས་པའི་ཡུལ་ལྔ་ལས་མ་གཏོགས་པ་ཆོས་ལ་དམིགས་པའི་ཆོས་ལ་ཉེ་བར་རྒྱུ་བ་དེ་དག་ནི་མ་འདྲེས་པ་ལ་དམིགས་པ་ཡིན་ནོ༎
གང་དག་གཟུགས་ལ་སོགས་པའི་ཡུལ་དྲུག་ལས་གཉིས་དང་། གསུམ་ ནས། ཡུལ་དྲུག་གི་བར་ལ་དམིགས་པ་དེ་དག་ནི་འདྲེས་པ་ལ་དམིགས་པ་ཡིན་ནོ༎ ཡིད་ལ་བརྟེན་ནས་རྒྱུ་བའི་ཕྱིར་རོ་ཞེས་གྲག་ཅེས་བྱ་བ་ལ། གྲག་ཅེས་བྱ་བའི་སྒྲ་ནི་གཞན་གྱི་གཞུང་ལུགས་སྟོན་པར་བྱེད་པ་ཡིན་ཏེ། ཡིད་ལ་བརྟེན་ཅིང་གནས་ནས་ཡུལ་དག་ལ་ཉེ་བར་རྒྱུ་བའི་ཕྱིར་རོ་ཞེས་གྲག་སྟེ། དམིགས་པའི་ཕྱིར་རོ་ཞེས་བྱ་བའི་ཐ་ཚིག་གོ༎ ཉེ་བར་རྒྱུ་བར་བྱེད་ཅེས་བྱ་བ་ནི་འཇུག་པར་བྱེད་པའོ༎ ཇི་ལྟ་ཞེ་ན། ཚོར་བའི་དབང་གིས་ཡིད་ཡུལ་དག་ལ་ཡང་དང་ཡང་དུ་རྣམ་པར་རྒྱུ་བའི་ཕྱིར་ཞེས་བྱ་བ་སྨོས་ཏེ། ཉེ་བར་ཞེས་བྱ་བའི་སྒྲའི་དོན་ཡང་དང་ཡང་དུ་ཞེས་བྱ་བ་ཡིན་ནོ༎ ཉེ་བར་རྒྱུ་བར་བྱེད་པའང་མ་ཡིན་ནོ་ཞེས་བྱ་བ་ནི་ངེས་པར་རྟོག་པར་བྱེད་པ་མ་ཡིན་ཞེས་བྱ་བའི་ཐ་ཚིག་གོ༎ མི་རུང་ངོ་ཞེས་བྱ་བ་ནི་མི་སྲིད་པའོ༎ གལ་ཏེ་ཡིད་ཀྱི་ཉེ་བར་རྒྱུ་བ་ཡིད་ཁོ་ན་ལ་བརྟེན་པ་ཡིན་ན་བསམ་གཏན་གསུམ་པའི་བདེ་བ་གང་ཡིན་པ་དེ་ཁོ་ན་ལ་བརྟེན་གྱི་མིག་གི་དབང་པོ་ལ་སོགས་པ་ལ་བརྟེན་པ་མ་ཡིན་ན། ཅིའི་ཕྱིར་ཡིད་ཀྱི་ཉེ་བར་རྒྱུ་བའི་ནང་དག་ཏུ་མ་སྨོས་ཤེ་ན། དང་པོ་འདོད་པའི་ཁམས་ན་ཞེས་བྱ་བ་རྒྱས་པར་སྨོས་ཏེ། དང་པོ་ནི་དང་པོ་ནའོ༎ འདོད་པའི་ཁམས་ན་ཡིད་ཀྱི་ས་པའི་བདེ་བ་མེད་དེ། དེ་ལྟ་བས་ན་དེ་ནི་ཡིད་ཀྱི་ཉེ་བར་རྒྱུ་བ་མ་ཡིན་ནོ༎ དེའི་ཕྱིར་ལྷག་མ་བསམ་གཏན་གསུམ་པ་ན་བདེ་བའི་དབང་པོ་ཡིད་ལ་བརྟེན་པ་ཉིད་ཡིན་ཡང་ཡིད་ཀྱི་ཉེ་བར་རྒྱུ་བའི་ནང་དུ་མ་སྨོས་སོ༎ ཇི་ལྟར་ཡིད་བདེ་བའི་ཉེ་བར་རྒྱུ་བའི་མི་མཐུན་པར་ཡིད་མི་བདེ་བའི་ཉེ་བར་རྒྱུ་བ་ཡོད་པ་དེ་ལྟར་བདེ་བའི་ཉེ་བར་རྒྱུ་བའི་མི་མཐུན་པའི་སྡུག་བསྔལ་གྱི་ཉེ་བར་རྒྱུ་བ་མེད་དེ། སྡུག་བསྔལ་ནི་ཡིད་ཀྱི་རྣམ་པར་ཤེས་པ་ལ་མི་བརྟེན་པའི་ཕྱིར་རོ༎ དེའི་ཕྱིར་བདེ་བ་དེ་ནི་ཐམས་ཅད་དུ་ཡིད་ཀྱི་ཉེ་བར་རྒྱུ་བ་མ་ཡིན་ནོ༎ གྲག་ཅེས་བྱ་བ་ནི་གཞན་གྱི་གཞུང་ལུགས་ཡིན་པའོ༎ ཡིད་བདེ་བའི་གནས་ལྟ་བུ་ཞེས་བྱ་བ་ནི་ཡིད་བདེ་བ་སྐྱེད་པར་བྱེད་པའོ༎
རྣམ་པར་ཤེས་པ་ལྔས་ཞེས་བྱ་བ་རྒྱས་པར་འབྱུང་བ་ནི་མིག་གིས་གཟུགས་དག་མཐོང་ནས་ཞེས་བྱ་བ་རྒྱས་པར་འབྱུང་བ་དེ་ནི་རྣམ་པར་ཤེས་པའི་ཚོགས་ལྔས་མངོན་པར་བསྒྲུབས་ཤིང་བསྐྱེད་པ་ཉིད་ལ་དགོངས་ཤིང་ཐུགས་ལ་གཞག་སྟེ་གསུངས་པར ཟད་ཀྱི་འདི་དག་ནི་ཡིད་ཀྱི་ས་པ་ཡིན་ཏེ་དཔེར་ན་མི་སྡུག་པ་ལྟ་བུ་སྔར་རྣམ་པར་བསྔོས་པ་ལ་སོགས་པ་མཐོང་བའི་ཕྱིར། མིག་གི་རྣམ་པར་ཤེས་པས་མངོན་པར་བསྒྲུབས་པའང་ཡིད་ལ་མཉམ་པར་གཞག་པ་ཡིན་པའི་ཕྱིར་ཡིད་ཀྱི་ས་པ་ཡང་ཡིན་པ་བཞིན་ནོ༎ གཞན་ཡང་ཞེས་བྱ་བ་ནི་མིག་གིས་གཟུགས་དག་མཐོང་ནས་ཞེས་བྱ་བ་ནས། ལུས་ཀྱིས་རེག་བྱ་དག་རེག་ནས་ཞེས་བྱ་བའི་བར་དུ་གསུངས་པའི་ཕྱིར་དེ་ནི་ཀླན་ཀར་མི་རུང་ངོ་༎ གལ་ཏེ་མིག་གིས་གཟུགས་དག་ལྟ་བ་ན་ཡིད་བདེ་བའི་གནས་ལྟ་བུའི་གཟུགས་རྣམས་ལ་ཉེ་བར་རྒྱུའོ་ཞེས་བྱ་བ་ནས་ལུས་ཀྱིས་རེག་བྱ་དག་ལ་རེག་པ་ན་ཞེས་བྱ་བའི་བར་དུ་གསུངས་པར་གྱུར་ན་ནི་ཀླན་ཀར་ཡང་རུང་བ་ཞིག་ན དེ་སྐད་དུའང་མ་གསུངས་པས་དེ་ནི་ཀླན་ཀར་མི་རུང་བ་ཉིད་དོ༎ གང་གིས་མ་མཐོང་བ་ནས་ཞེས་བྱ་བ་རྒྱས་པར་འབྱུང་བ་ནི་གང་གིས་གཞན་ལས་ཐོས་ནས་ཡིད་ཉེ་བར་རྒྱུ་བ་དེ་ཡང་དེའི་ཡིད་ཀྱི་ཉེ་བར་རྒྱུ་བ་ཡིན་ནོ༎ གཞན་དུ་ན་ཞེས་བྱ་བ་རྒྱས་པར་འབྱུང་བ་ནི་འདོད་པའི་ཁམས་སུ་སྐྱེས་པས་གཟུགས་ལ་སོགས་པ་མངོན་སུམ་དུ་མ་བྱས་པའི་ཕྱིར་གཟུགས་ཀྱི་ཁམས་ལ་དམིགས་པ་དག་ཀྱང་གཟུགས་ལ་སོགས་པ་ལ་ཉེ་བར་རྒྱུ་བ་ཡིན་པར་མི་འགྱུར་ལ་གཟུགས ཀྱི་ཁམས་སུ་སྐྱེས་པ་འདོད་པའི་ཁམས་ལ་དམིགས་པ་དག་ཀྱང་དྲི་དང་རོ་དང་རེག་བྱ་ལ་ཉེ་བར་རྒྱུ་བ་ཡིན་པར་མི་འགྱུར་ཏེ། དྲི་ལ་སོགས་པ་ནི་དེའི་ཡུལ་མ་ཡིན་པའི་ཕྱིར་རོ༎ ཇི་ལྟར་ཆེས་གསལ་བ་དེ་ལྟར་བཤད་ཅེས་བྱ་བ་ནི་གཟུགས་ལ་སོགས་པའི་དམིགས་པའི་མངོན་སུམ་དུ་བྱས་པའི་ཡིད་ཀྱི་ཉེ་བར་རྒྱུ་བ་རྣམས་ནི་ཆེས་གསལ་བ་ཡིན་པའི་ཕྱིར་རོ༎ གང་གཟུགས་དག་མཐོང་ནས་དེ་དང་ལྷན་གཅིག་འབྱུང་བའི་སྒྲ་རྣམས་ལ་ཉེ་བར་རྒྱུ་བ་དེ་ཡང་དེའི་ཡིད་ཀྱི་ཉེ་བར་རྒྱུ་བ་ནི་ཡོད་མོད་ཀྱི་ཇི་ལྟར་མི་འཆོལ་བ་དེ་ལྟར་བཤད་དོ༎
ཇི་ལྟར་ན་མི་འཆོལ་ཞེ་ན་དབང་པོ་དང་དོན་ རྣམ་པར་ཆད་པའི་སྒོ་ནས་ཞེས་བྱ་བ་སྨོས་ཏེ། མིག་ལ་སོགས་པའི་དབང་པོ་རྣམ་པར་ཆད་པ་དང་། གཟུགས་ལ་སོགས་པ་དོན་རྣམ་པར་ཆད་པའི་སྒོ་ནས་བཤད་པ་ཡིན་ནོ༎ དེ་ལྟ་མ་ཡིན་ན་མིག་གིས་གཟུགས་དག་མཐོང་ནས་ཡིད་བདེ་བའི་གནས་ལྟ་བུའི་སྒྲ་རྣམས་ལ་ཉེ་བར་རྒྱུའོ་ཞེས་བྱ་བ་དེ་ལྟ་བུ་ལ་སོགས་པ་ནི་འཆོལ་བར་འགྱུར་རོ༎ རྒྱུད་ངེས་པས་ནི་ཡོད་ཅེས་བྱ་བ་ནི་འདི་ལྟར་སེམས་ཅན་འགའི་རྒྱུད་ལ་ལྟོས་ནས་ནི་ལ་ལ་ཡིད་བདེ་བའི་གནས་ལྟ་བུ་ཁོ་ན་ཡིན་པ་ནས་བཏང་སྙོམས་ཀྱི་གནས་ལྟ་བུ་ཁོ་ནའི་བར་དུ་ནི་ཡིན་ནོ༎ དམིགས་པ་ནི་མ་ཡིན་ནོ༎ ཅི་ཞེ་ན་ངེས་པས་སོ༎ ཅིའི་ཕྱིར་ཞེ་ན། དམིགས་པ་དེ་ཉིད་ལ་ལའི་ཡིད་བདེ་བའི་གནས་ལྟ་བུ་ཡིན་ལ། ལ་ལའི་མ་ཡིན་ནོ༎ དེ་བཞིན་དུ་གཟུགས་དང་གཟུགས་མེད་པ་དང་ལྡན་པའི་བར་ཞེས་བྱ་བ་ནི་དུ་ཞིག་ནི་གཟུགས་ཀྱི་ཁམས་དང་ལྡན་པ་ཡིན། དེ་དག་ལས་ཀྱང་དུ་ཞིག་གི་དམིགས་པ་ནི་ཅི་ཞིག་ཡིན། དུ་ཞིག་ནི་གཟུགས་མེད་པའི་ཁམས་དང་ལྡན་པ་ཡིན། དེ་དག་ལས་ཀྱང་དུ་ཞིག་གི་དམིགས་པ་ནི་ཅི་ཞིག་ཡིན་ཞེས་བྱ་བའོ། ༎ །བམ་པོ་ཉི་ཤུ་རྩ་བདུན་པ། འདོད་ན་ཐམས་ཅད་རང་དམིགས་ཅན༎ ཞེས་བྱ་བ་ནི་འདོད་པ་ན་ནི་ཡིད་ཀྱི་ཉེ་བར་རྒྱུ་བ་འདོད་པ་ན་སྤྱོད་པ་བཅོ་བརྒྱད་པོ་ཐམས་ཅད་ཡོད་ལ་དེ་དག་ཐམས་ཅད་ཀྱི་དམིགས་པ་ཡང་འདོད་པའི་ཁམས་དེ་ཉིད་ཡིན་ནོ༎ ཚིག་ལེའུར་བྱས་པའི་ཚིག་ནི་འདི་དག་ལ་དམིགས་པ་རང་གི་ཁམས་ཡོད་པས་ན་རང་དམིགས་ཅན་ནོ་ཞེས་བྱ་བ་ཚིག་རྣམ་པར་སྦྱར་རོ༎ སྤྱོད་ཡུལ་གཟུགས་ཅན་བཅུ་གཉིས་སོ༎ ཞེས་བྱ་བ་ནི་གཟུགས་ཀྱི་ཁམས་ནི་འདོད་པ་ན་སྤྱོད་པའི་ཉེ་བར་རྒྱུ་བ་བཅུ་གཉིས་ཀྱི་སྤྱོད་ཡུལ་ཡིན་ནོ༎ དྲི་དང་རོ་ལ་ཉེ་བར་རྒྱུ་བ་དྲུག་མ་གཏོགས་ཞེས་བྱ་བ་ནི་དྲི་དང་རོ་ལ་དམིགས་པའི་ཡིད་བདེ་བའི་ཉེ་བར་རྒྱུ་བ་གཉིས་མ་གཏོགས་པ་དང་། དེ་དག་ཁོ་ན་ལ་དམིགས་པའི་ཡིད་མི་བདེ་བའི་ཉེ་བར་རྒྱུ་བ་གཉིས་མ་གཏོགས་པ་དང་།
དེ་དག་ཁོ་ན་ལ་དམིགས་པའི་བཏང་སྙོམས་ཀྱི་ཉེ་བར་རྒྱུ་བ་གཉིས་མ་གཏོགས་ཞེས་བྱ་བ་ཡིན་ནོ༎ ཅིའི་ཕྱིར་ཞེ་ན། དྲི་དང་རོ་དང་སྣ་དང་ནི༎ ལྕེ་ཡི་རྣམ་ཤེས་ཁམས་མ་གཏོགས༎ ཞེས་འབྱུང་བས་གཟུགས་ཀྱི་ཁམས་དེ་ནི་དྲི་དང་རོ་དེ་གཉིས་མེད་པའི་ཕྱིར་རོ༎ གོང་མ་གསུམ་གྱི་ཞེས་བྱ་བ་ནི་ཁམས་གོང་མ་ནི་འདོད་པ་ན་སྤྱོད་པའི་ཡིད་བདེ་བ་དང་། ཡིད་མི་བདེ་བ་དང་བཏང་སྙོམས་ཆོས་ལ་ཉེ་བར་རྒྱུ་བ་གསུམ་གྱི་དམིགས་པ་ཡིན་ཏེ། དེ་ན་གཟུགས་ལ་སོགས་པ་མེད་པའི་ཕྱིར་རོ༎ བསམ་གཏན་ནི་གཉིས་ན་བཅུ་གཉིས་ཞེས་བྱ་བ་ནི་ཡིད་མི་བདེ་བའི་ཉེ་བར་རྒྱུ་བ་དྲུག་མེད་པའི་ཕྱིར་རོ༎ རང་ལ་དམིགས་བརྒྱད་ཅེས་བྱ་བ་ནི་བརྒྱད་ཀྱི་དམིགས་པ་ཡིན་ནོ༎ དྲི་དང་རོ་ལ་ཉེ་བར་རྒྱུ་བ་བཞི་མ་གཏོགས་ཞེས་བྱ་བ་ནི་ཡིད་བདེ་བ་དང་། བཏང་སྙོམས་ཀྱི་ཉེ་བར་རྒྱུ་བ་དྲི་ལ་དམིགས་པ་གཉིས་དང་། རོ་ལ་དམིགས་པ་གཉིས་མ་གཏོགས་སོ་ཞེས་བྱ་བའི་ཐ་ཚིག་སྟེ། དེ་ན་དེ་གཉིས་མེད་པའི་ཕྱིར་རོ༎ གཟུགས་མེད་པ་གཉིས་ཀྱི་སྟེ་ཞེས་བྱ་བ་ནི་གཟུགས་མེད་པའི་ཁམས་ནི་བསམ་གཏན་དང་པོ་དང་གཉིས་པའི་ས་པའི་ཡིད་བདེ་བ་དང་བཏང་སྙོམས་ཆོས་ལ་ཉེ་བར་རྒྱུ་བ་དག་གི་དམིགས་པ་ཡིན་ཏེ་གཟུགས་ལ་སོགས་པ་ནི་མེད་པའི་ཕྱིར་རོ ། །བཏང་སྙོམས་ཀྱི་ཉེ་བར་རྒྱུ་བ་དྲུག་ཁོ་ན་ཡོད་ཀྱི་གཞན་དག་ནི་མེད་དོ་ཞེས་བྱ་བ་ནི་བཏང་སྙོམས་ཀྱི་ཉེ་བར་རྒྱུ་བ་གཟུགས་དང་སྒྲ་དང་དྲི་དང་རོ་དང་རེག་བྱ་དང་ཆོས་ལ་དམིགས་པ་དག་ཁོ་ན་ཡོད་དོ༎ བསམ་གཏན་གསུམ་པ་དང་། བཞི་པ་ནི་ཡིད་བདེ་བའི་ཉེ་བར་རྒྱུ་བ་རྣམས་ཀྱང་མེད་པའི་ཕྱིར་རོ༎ དེ་ན་དྲི་དང་རོ་ལ་དམིགས་པ་དག་ནི་འདོད་པ་ན་སྤྱོད་པའི་དྲི་དང་རོ་ལ་དམིགས་པ་ཡིན་ནོ་ཞེས་བྱ་བར་ཁོང་དུ་ཆུད་པར་བྱའོ༎ དེ་ན་ནི་བཞིའོ་ཞེས་བྱ་བ་ནི་ནམ་མཁའ་མཐའ་ཡས་སྐྱེ་མཆེད་ཀྱི་ཉེར་བསྡོགས་ཏེ་བར་ཆད་མེད་པའི་ལམ་གྱི་དམིགས་པ་ནི་བསམ་གཏན་བཞི་པ་ཡིན་པའི་ཕྱིར་ལ། དེ་ན་ཡང་གཟུགས་དང་སྒྲ་དང་རེག་བྱ་དང་ཆོས་ཡོད་པའི་ཕྱིར་རོ༎ གང་གི་ལྟར་ན་དེ་རྣམ་པར་ཆད་པ་ལ་དམིགས་པ་ཡོད་པའི་ཡིན་ཞེས་བྱ་བ་ནི་སློབ་དཔོན་གང་དག་གི་གཞུང་ལུགས་ཀྱིས།
ནམ་མཁའ་མཐའ་ཡས་སྐྱེ་མཆེད་ ཀྱི་ཉེར་བསྡོགས་དེ་རྣམ་པར་ཆད་པ་ལ་དམིགས་ཤིང་གཟུགས་ལ་སོགས་པ་སོ་སོ་ལ་དམིགས་པ་ཡིན་ཏེ། སྤྱིར་མི་དམིགས་པ་ཞེས་བྱ་བའི་ཐ་ཚིག་གོ༎ སློབ་དཔོན་ཁ་ཅིག་གི་གཞུང་ལུགས་ལྟར་ན་ནི། བསམ་གཏན་བཞི་པ་ལ་རེག་པ་ལ་སོགས་པའི་རྣམ་པར་དམིགས་པ་ཞེས་བྱ་བ་ཡིན་ནོ༎ སློབ་དཔོན་གང་དག་གི་གཞུང་ལུགས་ཀྱིས་བཟླུམས་ཏེ་དམིགས་པ་ཁོ་ན་སྟེ་ནམ་མཁའ་མཐའ་ཡས་སྐྱེ་མཆེད་ཀྱི་ཉེར་བསྡོགས་དེ་བསམ་གཏན་བཞི་པའི་ས་པའི་ཕུང་པོ་ལྔ་ཆར་ལ་དམིགས་པ་ཡིན་ནོ་ཞེས་བྱ་བར་འདོད་པའི་སློབ་དཔོན་དེ་དག་གི་ལྟར ན་ནི་དོན་ཆོས་ལ་ཉེ་བར་རྒྱུ་བའི་འདྲེས་པ་ལ་དམིགས་པ་གཅིག་ཁོ་ན་ཡོད་དོ༎ གོང་མར་འགྲོ་བ་གཅིག་ཅེས་བྱ་བ་ནི་གང་གི་ཕྱོགས། གཟུགས་མེད་ཉེ་བར་བསྡོགས་ན་བཞི༎ ཞེས་བྱ་བ་ཡིན་པ་དེ་དག་གི་ཕྱོགས་ཡིན་ནོ༎ གཟུགས་མེད་པའི་དངོས་གཞི་རྣམས་ཀྱི་མ་ཡིན་ཞེས་བྱ་བ་རྒྱས་པར་འབྱུང་བ་ནི་གཟུགས་མེད་པའི་དངོས་གཞི་རྣམས་ཀྱི་དམིགས་པ་ནི་ཁམས་འོག་མ་མ་ཡིན་ཏེ། ས་འོག་མ་པའི་ཟག་པ་དང་བཅས་པའི་དངོས་པོ་ལ་མི་དམིགས་སོ་ཞེས་བྱ་བའི་ཐ་ཚིག་གོ༎ འོག་ནས་བཤད་པར་བྱའོ་ཞེས་བྱ་བ་ནི། གཟུགས་མེད་དངོས་གཞི་དགེ་བ་ཡི༎ སྤྱོད་ཡུལ་ཟག་བཅས་འོག་མ་མིན༎ ཞེས་བྱ་བ་ཡིན་ནོ༎ བསམ་གཏན་དང་པོ་དང་ཞེས་བྱ་བ་རྒྱས་པར་འབྱུང་བ་ནི་བསམ་གཏན་དང་པོ་དང་གཉིས་པའི་ས་པ་ནི་བརྒྱད་དང་ལྡན་ནོ༎ བསམ་གཏན་གསུམ་པ་དང་བཞི་པའི་ས་པ་ནི་བཞི་དང་ལྡན་ནོ༎ གང་དག་དང་ཞེ་ན། སྨྲས་པ། དྲི་དང་རོ་ལ་དམིགས་པ་མ་གཏོགས་པ་ཉོན་མོངས་པ་ཅན་རྣམས་དང་སྟེ། དེ་ན་དྲི་དང་རོ་མེད་པའི་ཕྱིར་རོ༎ ཇི་ལྟར་ན་བསམ་གཏན་དང་པོ་དང་གཉིས་པ་དག་ན་ཡིད་ཀྱི་ཉེ་བར་རྒྱུ་བ་བཅུ་གཉིས་ཡོད་པར་བཤད་ཅེ་ན། ཡིད་བདེ་བ་དང་བཏང་སྙོམས་ཀྱི་ཉེ་བར་རྒྱུ་བ་རྣམས་ཀྱི་དམིགས་པ་ཡུལ་དྲུག་རྣམ་པར་གཞག་པའི་ཕྱིར་རོ༎ དེ་ལ་འདོད་པའི་ཁམས་སུ་སྐྱེས་པ་གཟུགས་ན་སྤྱོད་པའི་དགེ་བའི་སེམས་མ་ཐོབ་པ་ནི་རང་གི་ས་པ་ལ་དམིགས་པ་ཡིད་བདེ་བའི་ཉེ་བར་རྒྱུ་བ་གཟུགས་དང་སྒྲ་དང་རེག་བྱ་དང་ཆོས་ལ་དམིགས་པ་ཉོན་མོངས་པ་ཅན་བཞི་དང་།
བཏང་སྙོམས་ཀྱི་ཉེ་བར་རྒྱུ་བ་ཉོན་མོངས་པ་ཅན་བཞི་པོ་གང་དག་ཡིན་པ་དེ་དག་ཁོ་ན་དང་ལྡན་པ་སྟེ། ས་འོག་མར་སྐྱེས་པ་ནི་ས་གོང་མ་པའི་ཉོན་མོངས་པ་ཅན་རྣམས་དང་ལྡན་པ་ཡིན་ནོ༎ ཉོན་མོངས་པ་ཅན་མ་ཡིན་པ་དྲི་དང་རོ་ལ་དམིགས་པ་བཞི་དང་ནི་ལྡན་པ་མ་ཡིན་ཏེ། དེ་དག་ནི་ཉོན་མོངས་པ་ཅན་མ་ཡིན་པའི་ཕྱིར་ལ། གཟུགས་ན་སྤྱོད་པའི་དགེ་བའི་ཆོས་མ་ཐོབ་པའི་ཕྱིར་ནི་གཟུགས་ན་སྤྱོད་པའི་ཆོས་ཉོན་མོངས་པ་ཅན་མ་ཡིན་པ་མ་ཐོབ་པ་ཡིན་པས་དེ་དག་དང་མི་ལྡན་ནོ༎ བཏང་སྙོམས་ཀྱི་ཉེ་བར་རྒྱུ་བ་བསམ་གཏན་གསུམ་པ་དང་། བཞི་པའི་ས་པ་དག་ཀྱང་དྲུག་ཁོ་ནར་བཤད་དེ། དེ་དག་གང་གི་ས་པ་ལ་དམིགས་པ་ཉོན་མོངས་པ་ཅན་གང་དག་ཡིན་པ་དེ་དག་དང་ལྡན་ནོ༎ དྲི་དང་རོ་ལ་དམིགས་པ་གང་དག་ཡིན་པ་དེ་དག་ནི་ཉོན་མོངས་པ་ཅན་མ་ཡིན་ཏེ། དེའི་ཕྱིར་སྔར་བཤད་པའི་ཚུལ་ཁོ་ནས་དེ་གཉིས་དང་མི་ལྡན་ནོ༎ ཉོན་མོངས་པ་ཅན་གཅིག་ཁོ་ན་དང་ཞེས་བྱ་བ་ནི་ཉོན་མོངས་པ་ཅན་མ་ཡིན་པ་དང་ནི་མ་ཡིན་པ་སྟེ། དགེ་བ་ནི་མེད་པའི་ཕྱིར་རོ༎ གཟུགས་ན་སྤྱོད་པའི་དགེ་བའི་སེམས་ཐོབ་པ་ཞེས་བྱ་བ་རྒྱས་པར་འབྱུང་བ་ནི་འདོད་པའི་ཁམས་ཁོ་ནར་སྐྱེས་པ་གཟུགས་ན་སྤྱོད་པའི་དགེ་བའི་སེམས་མི་ལྕོགས་པ་མེད་པས་བསྡུས་པ་ཐོབ་པར་འདོད་པའི་ཁམས་ལས་འདོད་ཆགས་དང་མ་བྲལ་བ་ནི འདོད་པ་ན་སྤྱོད་པ་བཅོ་བརྒྱད་པོ་ཐམས་ཅད་དང་ཡང་ལྡན་ནོ༎ བསམ་གཏན་དང་པོའི་ས་པ་ནི་བཅུ་དང་ལྡན་ཞེས་བྱ་བ་ཇི་ལྟར་བཅུ་ཡིན་ཞེ་ན། ཡིད་བདེ་བའི་ཉེ་བར་རྒྱུ་བ་དྲི་དང་རོ་ལ་དམིགས་པ་མ་གཏོགས་པ་ཉོན་མོངས་པ་ཅན་བཞི་དང་ཞེས་བྱ་བ་སྨོས་ཏེ། ཉེར་བསྡོགས་རྣམས་ནི་བཏང་སྙོམས་ཀྱི་དབང་པོ་དང་མཚུངས་པར་ལྡན་པ་ཡིན་པའི་ཕྱིར་ཉེར་བསྡོགས་དག་ན་ནི་ཡིད་བདེ་བའི་ཉེ་བར་རྒྱུ་བ་རྣམས་མེད་དོ༎ དེའི་ཕྱིར་ཡིད་ཀྱི་ཉེ་བར་རྒྱུ་བ་དངོས་གཞིས་བསྡུས་པ་རང་གི་ས་ལ་དམིགས་པ་ཉོན་མོངས་པ་བཞི་ཁོ་ན་དང་ལྡན་གྱི་དངོས་གཞིའི་དགེ་བ་མ་ཐོབ་པས་ཉོན་མོངས་པ་ཅན་མ་ཡིན་པའི་རྙེད་པ་མེད་པའི་ཕྱིར་དྲི་དང་རོ་ལ་དམིགས པ་དག་དང་ནི་མ་ཡིན་ཏེ། བསམ་གཏན་ཉོན་མོངས་པ་ཅན་འོག་མ་པ་ལ་དམིགས་པ་ནི་མེད་དོ༎
མི་ལྕོགས་པ་མེད་པའི་ས་པའི་བཏང་སྙོམས་ཀྱི་ཉེ་བར་རྒྱུ་བ་དྲུག་དང་ཞེས་བྱ་བ་འདིར་ནི་ཁྱད་པར་མེད་པར་བརྗོད་པའི་ཕྱིར་བཏང་ སྙོམས་ཀྱི་ཉེ་བར་རྒྱུ་བ་ཉེར་བསྡོགས་ཀྱི་བསྡུས་པ་ཉོན་མོངས་པ་བཞི་ཆར་དང་ཡང་ལྡན་ལ་བཏང་སྙོམས་ཀྱི་ཉེ་བར་རྒྱུ་བ་དགེ་བ་འདོད་པའི་ཁམས་ལ་དམིགས་པ་དྲུག་དང་། རང་གི་ས་ལ་དམིགས་པ་དག་དང་ཡང་ལྡན་ནོ༎ བསམ་གཏན་གཉིས་པ་དང་། གསུམ་པ་དང་།བཞི་པ་དང་། གཟུགས་མེད་པ་ལས་སྐྱེས་པ་རྣམས་དང་ནི་སྔ་མ་བཞིན་ནོ་ཞེས་བྱ་བ་ཇི་ལྟ་བུ་ཞེ་ན། འདོད་པའི་ཁམས་སུ་སྐྱེས་པ་དེ་ཉིད་གཟུགས་ན་སྤྱོད་པའི་དགེ་བའི་སེམས་ཐོབ་ལ་འདོད་ཆགས་དང་མ་བྲལ་བ་ནི་བསམ་གཏན་གཉིས་པའི་ས་པ་དྲི་དང་རོ་ལ་དམིགས་པ་མ་གཏོགས་པ་ཉོན་མོངས་པ་ཅན་བརྒྱད་ཁོ་ན་དང་ལྡན་ཏེ། མ་ཐོབ་པ་གང་དག་ཁོ་ན་དང་ལྡན་པ་ཡིན་ནོ༎ བསམ་གཏན་གསུམ་པ་དང་བཞི་པའི་ས་པ་ནི་དྲི་དང་རོ་ལ་དམིགས་པ་དག་མ་གཏོགས་པ་བཞི་ཁོ་ན་དང་ལྡན་ནོ༎ གཟུགས་མེད་པ་ན་སྤྱོད་པ་ནི་ཉོན་མོངས་པ་ཅན་གཅིག་ཁོ་ན་དང་ལྡན་ནོ༎ སྲོལ་འདིས་ཏེ་ལམ་འདིས་ནི་ལྷག་མ་ཡང་ཁོང་དུ་ཆུད་པར་བྱའོ༎ ཇི་ལྟ་ཞེ་ན། བསམ་གཏན་དང་པོར་སྐྱེས་པ་བསམ་གཏན་གཉིས་པའི་ས་པའི་དགེ་བའི་སེམས་མ་ཐོབ་པ་ནི་བསམ་གཏན་དང་པོའི་ས་པ་ཐམས་ཅད་དང་ལྡན་ནོ༎ བསམ་གཏན་གཉིས་པའི་ས་པ་ནི་ཉོན་མོངས་པ་ཅན་བརྒྱད་དང་ལྡན་ནོ༎ བསམ་གཏན་གསུམ་པ་དང་། བཞི་པ་དང་། གཟུགས་མེད་པ་ལས་སྐྱེས་པ་རྣམས་དང་ནི་སྔ་མ་བཞིན་ནོ༎ བསམ་གཏན་གཉིས་པའི་ས་པའི་དགེ་བའི་སེམས་ཐོབ་པ་དེ་ལས་འདོད་ཆགས་དང་མ་བྲལ་བ་ནི་བསམ་གཏན་དང་པོའི་ས་པ་ཐམས་ཅད་དང་ལྡན་ནོ༎ བསམ་གཏན་གཉིས་པའི་ས་པ་ནི་བརྒྱད་དང་ལྡན་ནོ༎ དྲི་དང་རོ་ལ་དམིགས་པ་དག་མ་གཏོགས་པ་ཡིད་བདེ་བའི་ཉེ་བར་རྒྱུ་བ་ཉོན་མོངས་པ་ཅན་བཞི་དང་། བཏང་སྙོམས་ཉེ་བར་རྒྱུ་བ་བསམ་གཏན་གཉིས་པའི་ཉེར་བསྡོགས་ཀྱིས་བསྡུས་པ་བཞི་དང་ལྡན་ནོ༎ བསམ་གཏན་གསུམ་པའི་ས་པ་ནི་དྲི་དང་རོ་ལ་དམིགས་པ་དག་མ་གཏོགས་པར་ཉོན་མོངས་པ་ཅན་བཞི་དང་ལྡན་ཏེ། བསམ་གཏན་བཞི་པའི་ས་པ་དག་ཀྱང་དེ་དང་འདྲའོ༎ གཟུགས་མེད་པ་ན་སྤྱོད་པའི་ཉོན་མོངས་པ་ཅན་གཅིག་ཁོ་ན་དང་ལྡན་ནོ༎
བསམ་གཏན་གསུམ་པའི་ས་པའི་དགེ་བའི་སེམས་ཐོབ་པ་དེ་ལས་འདོད་ཆགས་དང་མ་བྲལ་བ་ནི་བསམ་གཏན་གཉིས་པའི་ས་པ་ཐམས་ཅད་དང་ལྡན་ནོ༎ བསམ་གཏན་གསུམ་པའི་ས་པ་ནི་དྲི་དང་རོ་ལ་དམིགས་པ་དག་མ་གཏོགས་པ་དང་བཏང་སྙོམས་ཀྱི་ཉེ་བར་རྒྱུ་བ་ཉོན་མོངས་པ་ཅན་བཞི་དང་། བཏང་སྙོམས་ཀྱི་ཉེ་བར་རྒྱུ་བ་བསམ་གཏན་གསུམ་པའི་ཉེར་བསྡོགས་ཀྱིས་བསྡུས་པ་བཞི་དང་ལྡན་ནོ༎ བསམ་གཏན་བཞི་པ་དང་གཟུགས་མེད་པ་ལས་སྐྱེས་པ་རྣམས་དང་ནི་སྔ་མ་བཞིན་ནོ༎ འདི་ནི་ཕྱོགས་ཡིན་ཏེ། ཕྱོགས་འདིས་བསམ་གཏན་གསུམ་པ་དང་བཞི་པ་དག་ཏུ་སྐྱེས་པའི་རང་གི་ས་པ་དང་ས་གོང་མ་པའི་བཏང་སྙོམས་ཀྱི་ཉེ་བར་རྒྱུ་བ་ཉོན་མོངས་པ་ཅན་དང་། དགེ་བ་དག་ཁོ་ན་དག་དང་མི་ལྡན་པ་ཡང་ཅི་རིགས་པར་སྦྱར་བར་བྱའོ༎ བཏང་སྙོམས་ཆོས་ལ་ཉེ་བར་རྒྱུ་བ་ཞེས་བྱ་བ་ནི་འདོད་པ་ན་སྤྱོད་པའི་སྤྲུལ་པའི་སེམས་ནི་བཏང་སྙོམས་དང་མཚུངས་པར་ལྡན་པའི་ཕྱིར་རོ༎ གཞན་དག་ན་རེ་ཞེས་བྱ་བ་ནི་བསྟན་བཅོས་མཛད་པ་འདི་ཉིད་ཡིན་ནོ༎ གང་ཞིག་གང་ལ་འདོད་ཆགས་དང་བྲལ་བ་དེ་ནི་དམིགས་པ་དེ་ལ་ཉེ་བར་རྒྱུ་བར་རིགས་པ་མ་ཡིན་ནོ་ཞེས་བྱ་བ་རྒྱས་པར་འབྱུང་བ་ནི་གང་ཟག་གང་ཞིག་གཟུགས་ལ་སོགས་པ་གང་ལས་འདོད་ཆགས་དང་བྲལ་བ་དེ་ནི་གཟུགས་ལ སོགས་པའི་དམིགས་པ་དེ་ལ་ཉེ་བར་རྒྱུ་བ་མ་ཡིན་ནོ༎ ཇི་ལྟར་ཉེ་བར་རྒྱུ་བར་བྱེད་ཅེ་ན། དེ་ལ་རྗེས་སུ་ཆགས་པར་ཡང་བྱེད། ཁོང་ཁྲོ་བར་ཡང་བྱེད། སོ་སོར་མ་བརྟགས་པར་བཏང་སྙོམས་སུའང་བྱེད་པ་སྟེ་ཞེས་བྱ་བ་དེ་ལྟ་བུར་རོ༎ གང་གི་ཚེ་སོ་སོར་བརྟགས་ཏེ་བཏང་སྙོམས་སུ་བྱེད་པ་དེའི་ཚེ་ནི་གཏོད་པར་མི་བྱེད་པས་དགེ་བ་ཉིད་ཡིན་ཏེ། དེའི་ཕྱིར་སོ་སོར་མ་བརྟགས་པར་ཞེས་ཁྱད་པར་དུ་བྱས་སོ༎ དེ་ལྟ་བས་ན་ཡིད་བདེ་བ་ལ་སོགས་པ་ཟག་པ་དང་བཅས་པ་དག་ཀྱང་ཐམས་ཅད་ནི་ཉེ་བར་རྒྱུ་བ་ནི་མ་ཡིན་ནོ༎ འོ་ན་ཅི་ཞེ་ན། ཀུན་ནས་ཉོན་མོངས་པ་པ་རྣམས་ཡིན་ཏེ། ཀུན་ནས་ཉོན་མོངས་པ་དང་མཐུན་པ་དག་སྟེ། ཡིད་བདེ་བ་ལ་སོགས་པ་གང་དག་གིས་ཡིད་ཡུལ་རྣམས་ལ་ཉེ་བར་རྒྱུ་བར་བྱེད་པ་ཡིན་ནོ༎ གང་དག་གི་གཉེན་པོར་རྟག་ཏུ་ཡོད་པ་དྲུག་གནས་པ་ཞེས་བྱ་བ་ནི་ཀུན་ནས་ཉོན་མོངས་པ་གང་དག་གི་གཉེན་པོར་རྟག་ཏུ་འབྱུང་བ་ནི་རྟག་ཏུ་ཡོད་པ་སྟེ་གནས་ཤིང་རྣལ་འབྱོར་གྱི་ཁྱད་པར་དུ་བྱེད་པ་ཡིན་པ་སྟེ་དེ་དག ཀྱང་དྲུག་གོ༎ ཇི་ལྟ་ཞེ་ན།
བཤད་པ་མིག་གིས་གཟུགས་རྣམས་མཐོང་ནས་ཡིད་བདེ་ བར་ཡང་མི་འགྱུར་ཏེ་རྗེས་སུ་ཆགས་པར་ཡང་མི་འགྱུར་ཞིང་ཡིད་མི་བདེ་བར་ཡང་མི་འགྱུར་ཏེ། ཁོང་ཁྲོ་བར་ཡང་མི་འགྱུར་ལ་བཏང་སྙོམས་སུ་གནས་ཤིང་གཏོད་པར་མི་བྱེད་དོ༎ ཇི་ལྟར་གཏོད་པར་མི་བྱེད་ཅིང་སོ་སོར་མ་བརྟགས་པར་རམ། འོན་ཏེ་སོ་སོར་བརྟགས་ཏེ་ཞེ་ན། ཁྱད་པར་དུ་བྱ་བའི་ཕྱིར་དྲན་པ་དང་ལྡན་ཞིང་ཤེས་བཞིན་དུ་ཞེས་བྱ་བ་སྨོས་ཏེ། དྲན་པ་དང་མཚུངས་པར་ལྡན་པའི་ཤེས་རབ་ཀྱིས་ཡིད་ལ་བརྗོད་ཅིང་ཞེས་བྱ་བའི་ཐ་ཚིག་གོ༎ དེ་བཞིན་དུ་ཡིད་ཀྱིས་ཆོས་རྣམས་ཤེས་ནས་ཞེས་བྱ་བའི་བར་དུ་ཞེས་བྱ་བ་ནི་ཡུལ་དྲུག་ཐ་དད་པའི་སྒོ་ནས་རྟག་ཏུ་ཡོད་པ་དྲུག་ཡིན་ནོ༎ དགྲ་བཅོམ་པ་ལ་ཡང་མེད་པ་མ་ཡིན་པས་ཞེས་བྱ་བ་ནི་དགྲ་བཅོམ་པ་ལ་འཇིག་རྟེན་པའི་དགེ་བ་ཟག་པ་དང་བཅས་པའི་ཆོས་ལ་དམིགས་པ་སྟེ། ཆོས་ཀྱི་སྐྱེ་མཆེད་དྲུག་ལ་དམིགས་པའམ་རྟོགས་པའི་ཆོས་ལ་དམིགས་པའི་ཡིད་བདེ་བ་ཡོད་དེ། དེ་སངས་རྒྱས་ཀྱི་རྒྱུད་ལ་མངའ་བའི་ཡོན་ཏན་རྣམས་མངོན་དུ་བྱེད་པ་ན་ཡིད་བདེ་བ་དགེ་བ་སྐྱེ་བས་འདི་ནི་དགག་པ་ཡིན་པར་མི་རུང་ངོ་༎ འོ་ན་གང་ཞིག་ཅེ་ན། འདི་ནི་ཀུན་ནས་ཉོན་མོངས་པའི་ཡིད་ཀྱི་ཉེ་བར་རྒྱུ་བ་དེ་དགག་པ་ཡིན་པར་མངོན་ནོ༎ དེ་ལྟ་བས་ན་ཡིད་བདེ་བ་ལ་སོགས་པ་ཟག་པ་དང་བཅས་པ་དག་ཀྱང་ཐམས་ཅད་ནི་ཉེ་བར་རྒྱུ་བ་མ་ཡིན་ནོ་ཞེས་བྱའོ༎ འདི་ལ་བཙུན་པ་གོ་ཆ་མཐའ་ཡས་ན་རེ། དེ་ནི་རིགས་པ་མ་ཡིན་ནོ༎ ཅིའི་ཕྱིར་ཞེ་ན། མདོ་ལས་གཞན་དུ་བསྟན་པའི་ཕྱིར་ཏེ། བཅོམ་ལྡན་འདས་ཀྱིས་མདོ་ལས་ནི་ཀུན་ནས་ཉོན་མོངས་པ་དག་ཁོ་ན་ཡིད་ཀྱི་ཉེ་བར་རྒྱུ་བ་ཡིན་པར་ནི་མ་བཤད་ཀྱི། འདི་སྐད་དུ་དགེ་སློང་དག་དེ་ལས་ཡིད་བདེ་བའི་ཉེ་བར་རྒྱུ་བ་དྲུག་པོ་གང་དག་ཡིན་པ་དེ་དག་ལ་བརྟེན་ཅིང་གནས་ཏེ། ཡིད་མི་བདེ་བའི་ཉེ་བར་རྒྱུ་བ་དྲུག་པོ་གང་དག་ཡིན་པ་དེ་དག་སྤོངས་ཤིག །དགེ་སློང་དག་དེ་ལ་བཏང་སྙོམས་ཀྱི་ཉེ་བར་རྒྱུ་བ་དྲུག་པོ་གང་དག་ཡིན་པ་དེ་དག་ལ་བརྟེན་ཅིང་གནས་ཏེ་ཡིད་བདེ་བའི་ཉེ་བར་རྒྱུ་བ དྲུག་པོ་གང་དག་ཡིན་པ་དེ་དག་སྤོངས་ཤིག །དགེ་སློང་དག་བཏང་སྙོམས་ནི་གཉིས་ཏེ། ཐ་དད་པ་ཉིད་ལ་བརྟེན་པ་དང་། གཅིག་པ་ཉིད་ལ་བརྟེན་པའོ༎
དགེ་སློང་དག་དེ་ལ་གཅིག་པ་ཉིད་ལ་བརྟེན་པའི་བཏང་སྙོམས་གང་ཡིན་པ་དེ་ལ་བརྟེན་ཅིང་གནས་ཏེ་ཐ་དད་པ་ཉིད་ལ་བརྟེན་པའི་བཏང་སྙོམས་གང་ཡིན་པ་དེ་ཡང་སྤོངས་ཤིག་ཅེས་བཤད་དེ། དེ་ལྟ་བས་ན་མདོ་འདི་དང་སྦྱར་ན་ཡིད་བདེ་བ་ལ་སོགས་པའི་ཉེ་བར་རྒྱུ་བ་ནི་ཀུན་ནས་ཉོན་མོངས་པ་ཁོ་ན་མ་ཡིན་ནོ་ཞེས་བྱ་བར་ཤེས་སོ་ཞེས་ཟེར་རོ༎ དེ་ནི་ཁུངས་སུ་མི་རུང་སྟེ། སྤང་བར་གསུངས་ཀྱང་ཀུན་ནས་ཉོན་མོངས་པ་ཉིད་ཡིན་པར་མི་ལྡོག་གོ༎ གཅིག་ལ་བརྟེན་ནས་ཅིག་ཤོས་སྤང་བར་གསུངས་སུ་ཟིན་ཀྱང་ཡིད་ཀྱི་ཉེ་བར་རྒྱུ་བ་འདི་དག་ཀུན་ནས་ཉོན་མོངས་པ་ཉིད་ཡིན་པ་ནི་མི་ལྡོག་སྟེ། གཞན་དུའང་སྲིད་པའི་ཕྱིར་རོ༎ འདི་སྐད་དུ་ང་རྒྱལ་ཉིད་ང་རྒྱལ་ལ་བརྟེན་ནས་སྤང་བར་བྱའོ་ཞེས་གསུངས་མོད་ཀྱི། ང་རྒྱལ་ནི་ནམ་དུ་ཡང་གང་དུ་ཡང་རྣམ་པར་བྱང་བ་ཡིན་པར་མི་སྲིད་དོ༎ དེ་ལྟ་བས་ན། ཉོན་མོངས་པ་རྣམས་ཕན་ཚུན་འགལ་བར་འཇུག་པས་འཇུག་པ་གཞན་ལ་ལྟོས་ན་ཡོན་ཏན་དང་ལྡན་པ་ཡིན་པའི་ཕྱིར་ལྕི་བ་དང་ཡང་བ་ལ་དགོངས་ཏེ་མདོ་ལས་གསུངས་པས་ཉེས་པ་མེད་དོ༎ འདིར་དཔེ་ནི་དགའ་བོ་ལ་སོགས་པ་ལྟ་བུ་ཡིན་ནོ༎ དེའི་ཕྱིར་འདི་ནི་བཅོམ་ལྡན་འདས་ཀྱིས་སྤང་བར་བྱ་བའི་ཕྱིར་བཏང་སྙོམས་དག་ཁོ་ན་རྟེན་ཉིད་དུ་བསྟན་པ་ཡིན་ཏེ། དགེ་སློང་དག་བཏང་སྙོམས་ནི་གཉིས་ཏེ་ཞེས་བྱ་བ་ལ་སོགས་པ་གསུངས་པའི་ཕྱིར་རོ་ཞེན་པ་ལ་བརྟེན་པ་དང་། ངེས་པར་འབྱུང་བ་ལ་བརྟེན་པའི་བྱེ་བྲག་གིས་སྟོན་པའི་བཀའ་སུམ་ཅུ་རྩ་དྲུག་འབྱུང་བས་འདི་དག་ཀུན་ནས་ཉོན་མོངས་པ་དང་། རྣམ་པར་བྱང་བ་ཉིད་ཡིན་པར་གྲུབ་པ་མ་ཡིན་ནམ་ཞེ་ན། བྱེ་བྲག་ཏུ་སྨྲ་བའི་གཞུང་ལུགས་དང་མཐུན་པར་བྱེད་པའི་ཕྱིར་ཉེས་པ་མེད་དོ༎ སློབ་དཔོན་གྱི་ལྟར་ན་ཡང་དེ་ན་ཡིད་ཀྱི་ཉེ་བར་རྒྱུ་བ་ལས་མ་གཏོགས་པའི་ཡིད་བདེ་བ་ལ་སོགས་པ་ཡོད་དོ༎ ཡིད་བདེ་བ་ལ་སོགས་པ་དེ་དག་ཉིད་ཅེས་བྱ་བ་རྒྱས་པར་འབྱུང་བ་ནི་ཉེ་བར་རྒྱུ་བ་བཅོ་བརྒྱད་པོ་དེ་དག་ཉིད་ཁ་ཅིག་ནི་ཞེན་པ་ལ་བརྟེན་པ་སྟེ། མངོན་པར་ཞེན་པ་ལ་བརྟེན་པ་ཡིན་ནོ༎ ཁ་ཅིག་ནི་ངེས་པར་འབྱུང་བ་ཉིད་ལ་བརྟེན་པ་སྟེ་ངེས་པར་འབྱུང་བའི་ངོ་བོ་ནི་ངེས་པར་འབྱུང་བ་ཉིད་དེ་ཀུན་ནས་ཉོན་མོངས་པའམ་འཁོར་བའི་སྡུག་བསྔལ་ལས་སོ༎ ཞེན་པ་དང་ངེས་པར་འབྱུང་བ་ཉིད་ལ་བརྟེན་པའི་བྱེ་བྲག་གིས་བཅོ་བརྒྱད་ཕྲག་གཉིས་ན་སྟོན་པའི་བཀའ་སུམ་ཅུ་རྩ་དྲུག་གོ༎ དེ་དག་གིས་བྱེ་བྲག་སྟེ་ཡིད་ཀྱི་ཉེ་བར་རྒྱུ་བ་དེ་དག་གིས་བྱེ་བྲག་རྣམ་པ་གཉིས་སྟོན་པ་སངས་རྒྱས་ཀྱིས་བཀའ་སྩལ་ཅིང་བཤད་པའི་ཕྱིར་ཏེ།
མདོ་ལས་ཇི་སྐད་འབྱུང་བ་ བཞིན་ནོ༎ སྔར་རྟེན་ཅིང་འབྲེལ་པར་འབྱུང་བ་དེ་ཡང་མདོར་བསྡུ་ན་ཉོན་མོངས་པ་དང་ལས་དང་གཞི་རྣམས་སོ་ཞེས་བསྟན་པ་ཞེས་བྱ་བ་ནི། ཉོན་མོངས་གསུམ་མོ་ལས་གཉིས་སོ༎ གཞི་བདུན་ཞེས་འབྱུང་བའི་ཕྱིར་རོ༎ ལས་རྣམས་ཀྱང་རྣམ་པར་སྨིན་པ་བསྐྱེད་པར་བྱ་བ་ལ་དེ་བཞིན་ཞེས་བྱ་བ་ནི་ལས་རྣམས་ཀྱང་དེ་དང་འདྲ་བར་རྣམ་པར་སྨིན་པ་བསྐྱེད་པར་བྱ་བ་ལ་ཉེ་བའི་རྒྱུ་ཡིན་ནོ་ཞེས་བྱ་བར་སྐབས་དང་སྦྱར་རོ༎ ཉོན་མོངས་པ་ཡང་རྣམ་པར་སྨིན་པའི་རྒྱུ་ཡིན་མོད་ཀྱི་དེ་ནི་ཐག་རིང་བ་ཡིན་ནོ༎ དེ་དག་ནི་བཤད་ཟིན་ཏོ་ཞེས་བྱ་བ་ནི། འདིར་གང་འཆི་དང་སྐྱེ་བ་ཡི༎ སྲིད་པའི་བར་དུ་འབྱུང་བའོ༎ ཞེས་བྱ་བ་དང་། དེ་ནི་འཆི་བའི་སྔོན་རོལ་ཏེ༎ སྐྱེ་བའི་སྐད་ཅིག་ཕན་ཆད་དོ༎ ཞེས་འབྱུང་བས་བཤད་ཟིན་ཏོ༎ ཀུན་ནས་དཀྲིས་པ་ཚིག་རྐྱ་ཐུབ་པ་རྣམས་ཀྱིས་ནི་མ་ཡིན་ནོ་ཞེས་བྱ་བ་ནི་ཕྲག་དོག་དང་སེར་སྣ་དང་ཁོང་ཁྲོ་བ་དང་འཆབ་པ་རྣམས་ཀྱིས་ཏེ། འདི་དག་ནི་ཚིག་རྐྱ་ཐུབ་པ་ཡིན་ཏེ། མ་རིག་པ་མ་གཏོགས་པ་ཉོན་མོངས་པ་གཞན་དང་མཚུངས་པར་མི་ལྡན་པའི་ཕྱིར་རོ༎ མ་རིག་པ་ནི་ཐམས་ཅད་ན་ཡོད་པ་ཉིད་པས་དེ་དང་མཚུངས་པར་ལྡན་པས་ནི་ཚིག་རྐྱ་མི་ཐུབ་པ་མ་ཡིན་ནོ༎ ངོ་ཚ་བ་མེད་པ་ལ་སོགས་པ་ཉོན་མོངས་པ་གཞན་དང་མཚུངས་པར་ལྡན་པ་དག་གིས་ནི་ཉིང་མཚམས་སྦྱོར་བར་དགག་པ་མེད་དོ༎ གནས་སྐབས་དེ་ཞན་པ་ཡིན་མོད་ཀྱི་ཞེས་བྱ་བ་རྒྱས་པར་འབྱུང་བ་ནི་འཆི་བའི་གནས་སྐབས་དེ། འཆི་འཕོ་སྐྱེ་བ་བཏང་སྙོམས་ལ༎ ཞེས་འབྱུང་བའི་ཕྱིར་སེམས་དང་སེམས་ལས་འབྱུང་བའི་རྒྱུ་བ་མི་གསལ་བའི་ཕྱིར། གཞན་པ་ཡིན་མོད་ཀྱི་གང་ཟག་གང་ཞིག་གིས་ཉོན་མོངས་པ་གང་ལ་ཡང་དང་ཡང་དུ་སྟེ་རྟག་ཏུ་དང་། འཆི་བའི་ཚེ་དང་། ཉེ་བར་སྤྱད་ཅིང་བྱུང་བའི་གང་ཟག་དེ་ལ་ནི་འཆི་བའི་དུས་དེའི་ཚེ་འཇིག་ཚོགས་དང་མཐར་འཛིན་པ་ལ་སོགས་པ་ཉོན་མོངས་པ་དེ་དག་ཉིད་ཀུན་དུ་འབྱུང་ངོ་༎ སྔོན་འཕངས་པའི་ཕྱིར་ཞེས་བྱ་བ་ནི་སྔོན་བསྐྱེད་པའི་ཕྱིར་སྔོན་གོམས་པའི་ཕྱིར་ཞེས་བྱ་བའི་ཐ་ཚིག་གོ༎ ཡང་ན་དེའི་ཚེ་ཉོན་མོངས་པ་ཉེ་བར་གནས་པ་གང་ཡིན་པ་དེ་སྔ་མའི་འབྲས་བུའི་ངོ་བོར་ཉེ་བར་བཟུང་ཞིང་འཕངས་ལ་བསྐྱེད་པ་ཡིན་པའི་ཕྱིར་དེའི་ཚེ་དེ་ཉེ་བར་གནས་སོ༎
འདོད་པ་དང་གཟུགས་ཀྱི་ཁམས་དག་ན་ནི་ཆད་པ་མ་སྨོས་པས་སྲིད་པ་བཞི་པོ་ཐམས་ཅད་ཡོད་ཅེས་བྱ་བ་ནི་གསུམ་ཁོ་ན་གཟུགས་མེད་པའི་ཁམས་དག་ན་ཡོད་ལ། གཟུགས་མེད་པའི་ཁམས་དག་ཁོ་ན་ནི་གསུམ་ཡོད་དོ་ཞེས་ངེས་པར་གཟུང་བའི་ཕྱིར་ཁམས་གཞན་ཉིད་ན་སྲིད་པ་བཞི་ཆར་ཡོད་དོ་ཞེས་བྱ་བར་གནང་བར་བྱས་པ་ཡིན་ནོ༎ རྒྱུ་མཐུན་པ་མེད་པའི་ཕྱིར་ཞེས་བྱ་བ་ནི་གཅིན་དང་། ཕྱི་ས་མེད་པའི་ཕྱིར་རོ་ཞེས་བྱ་བའི་ཐ་ཚིག་གོ༎ ཡང་ན་ཕྲ་མོ་རྣམས་ཀྱི་ཡིན་པས་ཕྲ་མོ་སྟེ་ཞེས་བྱ་བ་ནི་ཟས་ཕྲ་མོའོ༎ བྱིས་པ་ནི་སྐྱེས་མ་ཐག་པའོ༎ དྲོད་གཤེར་ལས་སྐྱེ་བ་ལ་སོགས་པ་ནི་ཤིག་ལ་སོགས་པ་སྟེ། སོགས་པ་ཞེས་བྱ་བའི་སྒྲས་ནི་མངལ་ན་འདུག་པ་བསྡུའོ༎ ཁམ་གྱི་ཟས་ནི་འདོད་པ་ན་ཞེས་བྱ་བ་ནི་འདོད་པའི་ཁམས་ཁོ་ན་ན་ཁམ་གྱི་ཟས་ཡོད་དོ་ཞེས་བྱ་བར་ངེས་པར་བཟུང་བ་ཡིན་ནོ༎ ཅིའི་ཕྱིར་ཞེ་ན། སྨྲས་པ། དེའི་འདོད་ཆགས་དང་བྲལ་བ་སྟེ་ཁམ་གྱི་ཟས་ཀྱི་འདོད་ཆགས་དང་བྲལ་བ་རྣམས་གཟུགས་ཀྱི་ཁམས་དེར་སྐྱེ་བའི་ཕྱིར་རོ༎ ཁམ་དུ་བྱས་ཏེ་མིད་པའི་ཕྱིར་ཞེས་བྱ་བ་ནི་ཁམ་བུར་བྱས་ཏེ་རྡེག་པའི་ཕྱིར་ཁམ་ཡིན་ནོ༎ དེ་ཁམ་དུ་བྱས་ཏེ་མིད་པ་ཡང་བཟའ་བའི་ཕྱིར་སྣ་དང་ལྕེས་ཁམ་དུ་བཅད་ནས་སོ༎ དྲི་དང་རོ་དང་རེག་བྱའི་སྐྱེ་མཆེད་ཐམས་ཅད་ཁམ་ཡིན་ནོ་ཞེས་བཤད་པ་དང་། གྲིབ་མ་དང་ཉི་མ་དང་མེ་དང་འོད་དག་ལ་ཡོད་པ་དེ་དག་ཇི་ལྟར་ཟས་ཉིད་ཡིན་ཞེས་འདྲི་བར་བྱེད་དེ། དེ་དག་ལ་ཡོད་པའི་དྲི་ལ་སོགས་པ་ཁམ་དུ་བྱས་ཏེ་མིད་པ་ནི་མེད་དོ་ཞེ་ན། འདི་ནི་ཕལ་ཆེར་བསྟན་པ་ཡིན་ནོ་ཞེས་གྲག་ཅེས་བྱ་བ་ནི་དེ་དག་ལ་ཡོད་པའི་དྲི་ལ་སོགས་པ་ཁམ་དུ་བྱེད་པ་ཉིད་དོ་ཞེས་བྱ་བར་ནི་མི་སྟོན་གྱི། འདོད་པ་ན་སྐྱེ་མཆེད་གསུམ་གྱི་བདག་ཉིད་དོ་ཞེས་བྱ་བ་ནི་ཕལ་ཆེ་བ་བསྟན་པར་ཟད་དོ༎ གྲག་ཅེས་བྱ་བའི་སྒྲ་ནི་གཞན་གྱི་གཞུང་ལུགས་ཡིན་པའོ༎ རང་གི་བསམ་པ་བསྟན་པའི་ཕྱིར༎ གང་དག་མི་མིད་པ་རང་ལ་ཞེས་བྱ་བ་རྒྱས་པར་སྨོས་ཏེ༎ གྲིབ་མ་ལ་སོགས་པ་ལ་ཡོད་པ། གང་དག་མི་མིད་ལ་གནས་པར་ཡང་བྱེད་འཚོ་བར་ཡང་བྱེད་པ་དེ་དག་ཀྱང་ཟས་ཕྲ་མོ་ཡིན་ཏེ་ཁྲུས་དང་ལུས་མཉེ་བ་ཡིན་ནོ༎ དཔེར་ན་ཁྲུས་དང་ལུས་མཉེ་བ་ལྟ་བུ་ཁམ་དུ་བྱས་ཏེ། ཡང་མི་མིད་མོད་ཀྱི་འོན་ཀྱང་ཟས་ཀྱང་ཡིན་པ་དེ་དང་འདྲའོ༎
རང་ དབང་གྲོལ་ལ་མི་ཕན་ཕྱིར༎ ཞེས་བྱ་བ་ནི་དེས་རང་དབང་སྟེ། རང་གི་དབང་པོ་ལ་མི་ཕན་པའི་ཕྱིར་དང་། འདོད་པའི་ཁམས་ལས་གྲོལ་བའི་ཕྱིར་མི་འོང་བ་དང་། དགྲ་བཅོམ་པ་རྣམས་ལ་མི་ཕན་པའི་ཕྱིར་གཟུགས་ཀྱི་སྐྱེ་མཆེད་ཟས་མ་ཡིན་ནོ༎ གཟུགས་ཀྱི་སྐྱེ་མཆེད་ནི་མིད་པའི་ཚེ་ཞེས་བྱ་བ་ནི་གཟུགས་ཀྱི་སྐྱེ་མཆེད་དེ་གང་གི་ཚེ་ཟས་ཁའི་ནང་དུ་བཅུག་སྟེ་ཟ་ཞིང་མིག་གི་ཡུལ་ལས་འདས་པ་དེའི་ཚེ་རང་གི་དབང་པོ་སྟེ། མིག་གི་དབང་པོའམ་དེའི་འབྱུང་བ་ཆེན་པོ་བཞི་སྟེ་དབང་པོ་དེའི་རྟེན་འབྱུང་བ་ཆེན་པོ་གང་དག་ཡིན་པ་དེ་དག་ལ་ཡང་། ཕན་མི་འདོགས་ན་ཡུལ་མ་ཡིན་པའི་ཕྱིར་རྣ་བ་ལ་སོགས་པའི་དབང་པོ་གཞན་དང་གཞན་དག་ལ་ཕན་འདོགས་པ་ལྟ་སྨོས་ཀྱང་ཅི་དགོས་ཏེ་གཟུགས་ཀྱི་སྐྱེ་མཆེད་ནི་རྣ་བ་ལ་སོགས་པའི་ཡུལ་མ་ཡིན་ནོ༎ འོ་ན་ཟས་བཤམས་པའི་ཚེ་མཐོང་བ་ཕན་འདོགས་པར་འགྱུར་རོ་ཞེ་ན། དེའི་ཕྱིར། གང་གི་ཚེ་མཐོང་བ་ན་ཞེས་བྱ་བ་རྒྱས་པར་སྨོས་སོ༎ འོན་ཏེ་དེའི་ཚེ་ཡང་དེ་ལ་དམིགས་པ་བདེ་བ་མྱོང་བར་འགྱུར་བའི་རེག་པ་ཟས་ཡིན་གྱི་གཟུགས་ནི་མ་ཡིན་ནོ་ཞེས་བྱ་བ་འདི་ཇི་ལྟར་ཤེས་ཤེ་ན། གྲོལ་བ་ཞེས་བྱ་བར་རྒྱས་པར་སྨོས་ཏེ། གལ་ཏེ་དེ་མཐོང་བ་ན་ཟས་ཀྱི་བྱ་བ་བྱེད་པར་གྱུར་ན་ནི་གྲོལ་བའི་ཕྱིར་མི་འོང་བ་དང་དགྲ་བཅོམ་པ་ཁམ་གྱི་ཟས་ཀྱི་འདོད་ཆགས་དང་བྲལ་བ་ཟས་ཤིན་ཏུ་ཡིད་དུ་འོང་བ་མཐོང་བ་རྣམས་ལ་ཡང་ཇི་ལྟར་མིད་པའི་དྲི དང་རོ་དང་རེག་བྱའི་སྐྱེ་མཆེད་རྣམས་ཀྱིས་དབང་པོ་དང་འབྱུང་བ་ཆེན་པོ་རྣམས་ལ་ཕན་འདོགས་པ་ལྟར་ཕན་འདོགས་པར་འགྱུར་རོ༎ དེ་ལྟ་བས་ན་དེ་ལ་དམིགས་པ་བདེ་བ་མྱོང་བར་འགྱུར་བའི་རེག་པ་ཟས་ཡིན་ནོ་ཞེས་བྱ་བར་གྲུབ་པོ༎ རེག་དང་སེམས་པ་རྣམ་ཤེས་ནི༎ ཞེས་བྱ་བ་ལ། རྣམ་ཤེས་ཞེས་བྱ་བ་ནི་རྣམ་པར་ཤེས་པ་ཞེས་བྱ་བའི་ཐ་ཚིག་གོ༎ ཁམ་གྱི་ཟས་ནི་སྐྱེ་མཆེད་གསུམ་གྱི་བདག་ཉིད་ཡིན་པའི་ཕྱིར་ཟག་པ་དང་བཅས་པའོ་ཞེས་བྱ་བར་གྲུབ་པོ༎ རེག་པ་ལ་སོགས་པ་གསུམ་ཟག་པ་དང་བཅས་པ་དང་། ཟག་པ་མེད་པས་སྲིད་པ་ཡང་དེའི་ཕྱིར་དེ་དག་ཁོ་ན་ཟག་བཅས་ཞེས་ཁྱད་པར་དུ་བྱས་པ་ཡིན་ནོ༎
ཟག་པ་མེད་པའི་ཆོས་རྣམས་ནི་དེ་ལྟ་མ་ཡིན་ནོ་ཞེས་བྱ་བ་དེ་དག་ནི་དེ་ལྟར་སེམས་ཅན་བྱུང་བ་རྣམས་གནས་པར་བྱེད་པ་དང་འཚོ་བར་བྱེད་པ་དང་། སྲིད་པ་ཚོལ་བར་བྱེད་པ་རྣམས་ལ་ཕན་པར་བྱེད་པ་མ་ཡིན་ནོ༎ ཡིད་ལས་སྐྱེས་པའི་ཕྱིར་ཞེས་བྱ་བ་ནི་འགྲུབ་ཅིང་སྐྱེ་བའི་ཕྱིར་རོ་ཞེས་བྱ་བ་ཡིན་ནོ༎ ཡིད་ཅེས་བྱ་བ་ནི་ངེས་པར་བཟུང་བ་ཡིན་ནོ༎ དེ་ཉིད་ཀྱི་ཕྱིར་ཕྱིའི་ཁུ་ཆུ་དང་ཁྲག་ལ་སོགས་པས་ཅུང་ཟད་ཀྱང་རྒྱུར་བྱས་པ་མེད་པའི་ཕྱིར་ཞེས་བྱ་བ་ལ་སོགས་པ་སྨོས་ཏེ། སོགས་པ་ཞེས་བྱ་བའི་སྒྲས་ནི་འདམ་རྫབ་དང་མེ་ཏོག་ལ་སོགས་པ་བསྡུའོ༎ སྐྱེ་བ་ལ་མངོན་དུ་ཕྱོགས་པའི་ཕྱིར་མངོན་པར་འགྲུབ་པ་སྟེ་ཞེས་བྱ་བ་ནི་འདི་ལ་མངོན་པར་འགྲུབ་པ་སྟེ་འབྱུང་བ་སྐྱེ་བ་ལ་མངོན་དུ་ཕྱོགས་པ་ཡོད་པས་ན་མངོན་པར་འགྲུབ་པའོ༎ གནོད་པ་དང་བཅས་པ་ཞེས་བྱ་བ་ནི་སྡུག་བསྔལ་དང་བཅས་པའོ༎ འདིར་སྲིད་པ་བར་མ་ནི་མངོན་པར་འགྲུབ་པ་ཡིན་ནོ་ཞེས་བྱ་བའི་ཁུངས་ནི་གནོད་པ་དང་བཅས་པ་མངོན་པར་གྲུབ་ནས་ཞེས་བྱ་བ་འདི་ཡིན་ནོ༎ དེ་བཞིན་དུ་གང་ཟག་ཀྱང་ཡོད་ཅེས་རྒྱས་པར་འབྱུང་བ་ནི་མདོ་འདི་ལས་མུ་བཞི་གསུངས་པའི་ཕྱིར་སྲིད་པ་བར་མ་ནི་མངོན་པར་འགྲུབ་པ་ཡིན་ཏེ། གང་གི་མངོན་པར་འགྲུབ་པའི་ཀུན་དུ་སྦྱོར་བ་སྤངས་ལ་སྐྱེ་བའི་ཀུན་དུ་སྦྱོར་བ་མ་སྤངས་པའི་གང་ཟག་ཀྱང་ཡོད། གང་གི་སྐྱེ་བའི་ཀུན་དུ་སྦྱོར་བ་སྤངས་ལ་མངོན་པར་འགྲུབ་པའི་ཀུན་དུ་སྦྱོར་བ་མ་ཡིན་པ་ཡང་ཡོད། གང་གི་མངོན་པར་འགྲུབ་པའི་ཀུན་དུ་སྦྱོར་བ་ཡང་སྤངས་ལ་སྐྱེ་བའི་ཀུན་དུ་སྦྱོར་བ་ཡང་སྤངས་པ་ཡང་ཡོད། གང་གི་མངོན་པར་འགྲུབ་པའི་ཀུན་དུ་སྦྱོར་བ་ཡང་མ་སྤངས་ལ། སྐྱེ་བའི་ཀུན་དུ་སྦྱོར་བ་ཡང་མ་སྤངས་པ་ཡང་ཡོད་དོ༎ ཁམས་གཉིས་ལས་འདོད་ཆགས་དང་བྲལ་ཞེས་བྱ་བ་ནི་འདོད་པ་དང་གཟུགས་ཀྱི་ཁམས་ལས་འདོད་ཆགས་དང་བྲལ་བའོ༎ ཕྱིར་མི་འོང་བ་ཞེས་བྱ་བ་ནི་ཁྱད་པར་དུ་བྱ་བ་ཡིན་ཏེ། དགེ་སློང་དག་གང་འཕགས་པའི་ཤེས་རབ་ཀྱིས་སྤངས་པ་དེ་ནི་སྤངས་པ་ཡིན་ནོ་ཞེས་འབྱུང་བས་སོ་སོའི་སྐྱེ་བོ་རྣམས་ཀྱི་སྲིད་པ་བར་མའི་ཀུན་དུ་སྦྱོར་བ་ནི་གཏན་དུ་སྤངས་པ་མ་ཡིན་པའི་ཕྱིར་དེའི་ནི་ཡང་འབྱུང་བ་ཡིན་པའི་ཕྱིར རོ། །དེ་ལ་མུ་དང་པོ་ནི་ཕྱིར་མི་འོང་བ་ཁམས་གཉིས་ལས་འདོད་ཆགས་དང་བྲལ་བའོ༎ གཉིས་པ་ནི་བར་མ་དོར་ཡོངས་སུ་མྱ་ངན་ལས་འདའ་བའོ༎ གསུམ་པ་ནི་དགྲ་བཅོམ་པའོ༎ བཞི་པ་ནི་རྣམ་པ་དེ་དག་མ་གཏོགས་པ་སྟེ།
དེ་དག་ལས་གཞན་པ་བདག་ཅག་ལ་ སོགས་པ་ལྟ་བུ་དང་འཕགས་པ་འདོད་ཆགས་དང་བྲལ་བ་སྟེ། འདོད་པའི་ཁམས་ལས་འདོད་ཆགས་དང་བྲལ་བ་གཟུགས་ཀྱི་ཁམས་སུ་སྐྱེ་བར་འགྱུར་བའོ༎ ཡང་ན་བྱུང་བ་ནི་དགྲ་བཅོམ་པའོ་ཞེས་བྱ་བ་ནི་གོང་དུ་ནི་རྣམ་གྲངས་འདི་སྐད་དུ་བྱུང་བ་ནི་སྐྱེས་པ་རྣམས་སོ༎ སྲིད་པ་ཚོལ་བ་ནི་སྲིད་པ་བར་མ་རྣམས་སོ་ཞེས་བཤད་པ་ཡིན་ནོ༎ ད་ནི་རྣམ་གྲངས་གཞན་ཏེ། འབྱུང་བ་ནི་ཁམས་གསུམ་པ་ལས་འདོད་ཆགས་དང་བྲལ་བ་ཡིན་པའི་ཕྱིར་དགྲ་བཅོམ་པའོ༎ སྲིད་པ་ཚོལ་བ་རྣམས་ནི་སྲིད་པ་དང་བཅས་པ་དག་སྟེ། ཁམས་གསུམ་དུ་སྲིད་པ་ཚོལ་བའི་ཕྱིར་རོ༎ གནས་པར་བྱེད་པ་ཞེས་བྱ་བ་ནི་གནས་པར་འགྱུར་བར་བྱེད་པའོ༎ ཕན་འདོགས་པར་བྱེད་པ་ཞེས་བྱ་བ་ནི་ཡང་སྲིད་པ་འབྱུང་བར་བྱེད་པ་ཞེས་བྱ་བའི་ཐ་ཚིག་གོ༎ ཐམས་ཅད་ཀྱང་གཉི་ག་ཡིན་ཞེས་བྱ་བ་ནི་ཟས་བཞི་པོ་ཐམས་ཅད་ཀྱང་སེམས་ཅན་བྱུང་བ་རྣམས་གནས་པར་བྱེད་པ་ཡང་ཡིན་ཕན་འདོགས་པར་བྱེད་པའང་ཡིན་ལ་སྲེད་པ་ཚོལ་བར་བྱེད་པ་རྣམས་ལ་ཡང་དེ་དང་འདྲའོ༎ རེ་ཞིག་ལས་ཀྱི་རང་བཞིན་ཡིན་པའི་ཕྱིར་ཡིད་ལ་སེམས་པ་དང་། དེས་རབ་ཏུ་ཕྱེ་བ་རྣམ་པར་ཤེས་པའི་ས་བོན་དེ་དང་མཚུངས་པར་ལྡན་པ་རེག་པ་ཡང་ཕན་འདོགས་པར་བྱེད་པ་ཡིན་ནོ་ཞེས་བྱ་བར་རིགས་ན། ཁམ་གོ་ཇི་ལྟར་སྲིད་པ་ཚོལ་བར་བྱེད་པ་རྣམས་ལ་ཕན་འདོགས་པར་བྱེད་པ་ཡིན་ཞེ་ན། དེའི་ཕྱིར་ཁམ་གྱི་ཟས་ཀྱང་ཞེས་བྱ་བ་རྒྱས་པར་སྨོས་ཏེ། དེ་ལ་ཆགས་པ་རྣམས་ཞེས་བྱ་བ་ཁམས་ལ་ཆགས་པ་རྣམས་སོ༎ ཡང་འབྱུང་བར་བྱེད་པ་ཡིན་ཞེས་བྱ་བ་འདི་ཤེས་པར་བྱ་བའི་ཕྱིར། བཅོམ་ལྡན་འདས་ཀྱིས་གསུངས་སོ་ཞེས་བྱ་བ་མདོ་རྒྱས་པར་འགོད་པར་བྱེད་དོ༎ དེ་ལ་ཉེ་བར་ལེན་པའི་ཕུང་པོ་ལྔ་ནི་ནད་ལ་སོགས་པར་བཤད་ལ། ནད་དེའི་རྩ་བ་ཟས་བཞི་ཡིན་ལ། རྩ་བ་ཡང་རྒྱུ་ཡིན་པས་འདིས་ན་ཁམ་གྱི་ཟས་ཀྱང་དེ་ལ་ཆགས་པ་རྣམས་ཀྱི་ཡང་སྲིད་པ་འབྱུང་བར་བྱེད་པ་ཡིན་ནོ་ཞེས་བྱ་བ་གྲུབ་པོ༎ གཞན་དག་ནི་རྒ་ཤིའི་རྐྱེན་ཡིན་ནོ་ཞེས་བྱ་བ་འདི་ཁོ་ན་དཔེར་རྗོད་པར་བྱེད་དེ། ཚེ་འདི་ནས་ཕ་རོལ་དུ་རྒ་ཤི་རྣམ་པར་གཞག་པ་ཡིན་ནོ་སྙམ་དུ་བསམས་པ་ཡིན་ནོ༎
མངོན་སུམ་ཡིན་པའི་ཕྱིར་ཁམས་ནི་སེམས་ཅན་བྱུང་བ་རྣམས་འདིར་གནས་པར་བྱེད་པ་ཡིན་ནོ་ཞེས་བྱ་བར་རིགས་སོ༎ དེ་བཞིན་དུ་བདེ་བ་མྱོང་བར་འགྱུར་བའི་རེག་པ་དང་། རྣམ་པར་ཤེས་པ་ཡང་ཕན་འདོགས་པར་བྱེད་པ་ཡིན་ནོ་ཞེས་ནི་བཤད་ན། འོ་ན་ཡིད་ལ་སེམས་པ་གོ་ཇི་ལྟར་ཞེ་ན། དེའི་ཕྱིར་ཡིད་ལ་སེམས་པ་ཡང་ཞེས་བྱ་བ་འདི་རྒྱས་པར་སྨོས་སོ༎ དེ་ཉིད་ཀྱི་ཕྱིར་ཡིད་ལ་སེམས་པ་སྨོས་པས་རེག་པ་དང་རྣམ་པར་ཤེས་པ་དག་ཀྱང་སྨོས་པ་ཡིན་ཏེ། དེ་དང་མཚུངས་པར་ལྡན་པ་ཡིན་པའི་ཕྱིར་རོ༎ སོང་སྟེ་ཞེས་བྱ་བ་ནི་ཆས་ཏེའོ༎ འགྲོ་བའི་རྣམ་གྲངས་ཞེས་བྱ་བ་ནི་ཆོས་མངོན་པའི་བསྟན་བཅོས་ཞིག་གོ༎ དེ་དག་རྒྱས་པར་བྱེད་པ་ནི་རེག་པ་སྟེ་ཞེས་བྱ་བ་ནི་བདེ་བ་མྱོང་བར་འགྱུར་བས་ཕན་འདོགས་པའི་ཕྱིར་ཏེ། ཚོར་བའི་ཕུང་པོ་དང་འདུ་ཤེས་ཀྱི་ཕུང་པོ་གང་ཅི་ཡོད་པ་སྟེ་ཐམས་ཅད་ནི་རེག་པ་ལ་བརྟེན་ནས་ཡིན་ནོ་ཞེས་འབྱུང་བའི་ཕྱིར་རོ༎ ཡིད་ལ་སེམས་པས་ནི་ཡང་སྲིད་པ་འཕེན་པར་བྱེད་དོ་ཞེས་བྱ་བ་ནི་དེ་ནི་ལས་ཀྱི་རང་བཞིན་ཡིན་པའི་ཕྱིར་རོ༎ ཇི་ལྟར་དེས་ཡང་སྲིད་པ་འཕེན་པར་བྱེད་ཅེ་ན། དེ་སྐྱེ་བའི་རྐྱེན་བརྒྱུད་པ་དང་མཐུན་པར་གནས་པའི་ཕྱིར་རོ༎ ལས་ཀྱིས་ཡོངས་སུ་བསྒོས་པའི་རྣམ་པར་ཤེས་པའི་ས་བོན་ལས་མངོན་པར་འགྲུབ་ཅེས་བྱ་བ་ནི་ས་བོན་ལས་མྱུ་གུ་བཞིན་དུ་ཡང་སྲིད་པ་འབྱུང་ཞེས་བྱ་བའི་ཐ་ཚིག་གོ༎ གང་ལ་ལ་ཁམ་ཡིན་པ་དེ་དག་ཐམས་ཅད་ཟས་ཀྱང་ཡིན་ནམ་ཞེས་དྲིས་པ་ལ། ཁམ་ཡིན་ལ་ཟས་མ་ཡིན་པ་ཡང་ཡོད། ཟས་ཡིན་ལ་ཁམ་མ་ཡིན་པ་ཡང་ཡོད། གཉི་ག་ཡིན་པ་ཡང་ཡོད། གཉི་ག་མ་ཡིན་པ་ཡང་ཡོད་ཅེས་བྱ་བ་མུ་བཞིའོ༎ མུ་གཉིས་པ་ནི་ཟས་གསུམ་དག་གོ་ཞེས་བྱ་བ་ནི་ཡིད་ལ་སེམས་པ་དང་རེག་པ་དང་རྣམ་པར་ཤེས་པ་རྣམས་སོ༎ བཞི་པ་ནི་རྣམ་པ་དེ་དག་མ་གཏོགས་པའོ་ཞེས་བྱ་བ་ནི་སྒྲ་དང་སྡུག་བསྔལ་གྱི་ཚོར་བ་དང་མཚུངས་པར་ལྡན་པའི་སེམས་དང་སེམས་ལས་བྱུང་བ་དེ་ཐམས་ཅད་དོ༎ དེ་བཞིན་དུ་རེག་པ་ལ་སོགས་པས་ཀྱང་ཅི་རིགས་སུ་མུ་བཞིར་བྱའོ་ཞེས་བྱ་བ་ནི་གང་ལ་ལ་རེག་པ་ཡིན་པ་དེ་ཐམས་ཅད་ཟས་ཀྱང་ཡིན་ནམ་ཞེ་ན། རེག་པ་ཡིན་ལ་ཟས་མ་ཡིན་པ་ཡང་ཡོད་དེ་ཞེས་བྱ་བ་མུ་བཞིའོ༎ དེ་བཞིན་དུ་གང་ལ་ལ་ཡིད་ལ་སེམས་པ་ཡིན་པ་དེ་ཐམས་ཅད་ཟས་ཡིན་ནམ་ཞེ་ན། ཡིད་ལ་སེམས་པ་ཡིན་ལ་ཟས་མ་ཡིན་པ་ཡང་ཡོད་དེ་ཞེས་བྱ་བ་མུ་བཞིའོ༎
དེ་ བཞིན་དུ་གང་ལ་ལ་རྣམ་པར་ཤེས་པ་ཡིན་པ་དེ་ཐམས་ཅད་ཟས་ཡིན་ནམ་ཞེ་ན། རྣམ་པར་ཤེས་པ་ཡིན་ལ་ཟས་མ་ཡིན་པ་ཡང་ཡོད་དེ་ཞེས་བྱ་བ་མུ་བཞིའོ༎ རེ་ཞིག་རེག་པའི་མུ་དང་པོ་ནི་རེག་པ་གང་ལ་བརྟེན་ནས་དབང་པོ་རྣམས་ཉམས་པར་འགྱུར་ལ་འབྱུང་བ་ཆེན་པོ་རྣམས་ཀྱང་ཡོངས་སུ་འཇིག་པར་འགྱུར་བའོ༎ མུ་གཉིས་པ་ནི་ཟས་གསུམ་པ་དག་གོ༎ གསུམ་པ་ནི་རེག་པ་གང་ལ་བརྟེན་ནས་དབང་པོ་རྣམས་རྒྱས་པར་འགྱུར་ཞིང་འབྱུང་བ་ཆེན་པོ་རྣམས་ཀྱང་འཕེལ་བར་འགྱུར་བའོ༎ བཞི་པ་ནི་རྣམ་པ་དེ་དག་མ་གཏོགས་པའོ༎ རྣམ་པར་ཤེས་པའི་བར་གྱི་མུ་བཞི་ཡང་དེ་དང་འདྲ་སྟེ། མུ་དང་པོ་ནི་རྣམ་པར་ཤེས་པ་གང་ལ་བརྟེན་ནས་དབང་པོ་རྣམས་ཉམས་པར་འགྱུར་ལ་འབྱུང་བ་ཆེན་པོ་རྣམས་ཀྱང་ཡོངས་སུ་འཇིག་པར་འགྱུར་བའོ༎ མུ་གཉིས་པ་ནི་ཟས་གསུམ་དག་གོ༎ གསུམ་པ་ནི་རྣམ་པར་ཤེས་པ་གང་ལ་བརྟེན་ནས་དབང་པོ་རྣམས་རྒྱས་པར་འགྱུར་ཞིང་འབྱུང་བ་ཆེན་པོ་རྣམས་ཀྱང་འཕེལ་བར་འགྱུར་བའོ༎ བཞི་པ་ནི་རྣམ་པ་དེ་དག་མ་གཏོགས་པའོ༎ རེག་པ་ལ་སོགས་པ་ལ་བརྟེན་ནས་ཞེས་བྱ་བ་རྒྱས་པར་འབྱུང་བ་ནི་དྲི་བ་གཞན་ཡིན་ཏེ་རེག་པ་ལ་སོགས་པ་ཞེས་བྱ་བ་ནི་འདི་ལྟར་རེག་པ་དང་ཚོར་བ་དང་རྣམ་པར་ཤེས་པ་དང་ཆོས་རྣམས་ཞེས་བྱ་བ་དེ་ལྟར་ནི མི་འདོད་ཀྱི་གཞུང་འདི་ལྟར་རེག་པ་ལ་སོགས་པ་ལ་བརྟེན་ནས་དབང་པོ་རྣམས་རྒྱས་པར་འགྱུར་ཞིང་འབྱུང་བ་རྣམས་ཀྱང་འཕེལ་བར་འགྱུར་ལ། དེ་དག་ཀྱང་ཟས་མ་ཡིན་པ་ལྟ་ཡོད་དམ་ཞེ་ན། ཡོད་དེ། གཞན་གྱི་ས་པ་དང་ཟག་པ་མེད་པ་རྣམས་སོ་ཞེས་བྱ་བར་བཤད་དེ། བརྟན་ནས་ཞེས་བྱ་བ་དང་སྦྱར་བའི་ཕྱིར་གཉིས་པའི་སྦྱོར་བ་ཡིན་ནོ༎ གང་ཞིག་ཟོས་ནས་ཞེས་བྱ་བ་རྒྱས་པར་འབྱུང་བ་ནི་འདིའི་འབྲེལ་པ་གང་གིས་སྨྲས་ཤེ་ན། གཞན་གྱི་ས་པ་དང་ཟག་པ་མེད་པ་རྣམས་ལ་བརྟེན་ནས་ཟས་མ་ཡིན་ནོ་ཞེས་བཤད་པ་དང་། ཤུགས་ཀྱིས་ན་འདི་སྐད་དུ་རང་གི་ས་པ་དང་ཟག་པ་དང་བཅས་པ་རྣམས་ལ་བརྟེན་ནས་ནི་ཟས་ཡིན་ནོ་ཞེས་བཤད་པར་འགྱུར་བས་སོ༎ གང་ཞིག་ཟོས་ནས་ཁམ་ཟ་བ་པོ་ལ་གནོད་པར་བྱེད་པ་དེ་ཡང་ཅི་ཟས་ཡིན་ནམ་ཞེ་ན༎ དེ་ཡང་ཟས་ཡིན་ཏེ་དང་པོ་ཟ་བའི་ཚེ་ཕན་འདོགས་པའི་ཕྱིར་རོ༎
ཐམས་ཅད་ན་ཐམས་ཅད་ཡོད་དེ་སྐྱེ་གནས་དག་ན་ཡང་དེ་དང་འདྲའོ་ཞེས་བྱ་བ་ནི་འདོད་པའི་ཁམས་ན་འགྲོ་བ་ལྔ་དང་སྐྱེ་གནས་བཞི་ཆར་ཡོད་པའི་ཕྱིར་རོ༎ མུ་བཞི་པ་ལའང་གནོད་པར་འགྱུར་ལ། རབ་ཏུ་བྱེད་པའི་གཞུང་ལ་ཡང་གནོད་པར་འགྱུར་རོ་ཞེས་བྱ་བ་ནི་མུ་བཞི་པའི་དང་པོའི་མུ་གསུམ་པ་ཁམ་གྱི་ཟས་གང་ལ་བརྟེན་ནས་དབང་པོ་རྣམས་རྒྱས་པར་འགྱུར་ཞིང་འབྱུང་བ་ཆེན་པོ་རྣམས་ཀྱང་འཕེལ་བར་འགྱུར་རོ་ཞེས་བྱ་བ་གང ཡིན་པ་འདི་ལ་གནོད་པའི་ཕྱིར་མུ་བཞི་པ་ལ་གནོད་པ་ཡིན་ཏེ། ཁམ་གྱི་ཟས་རྒྱས་པར་བྱེད་པ་འབའ་ཞིག་ཏུ་མ་ཟད་ཀྱི། འོ་ན་ཅི་ཞེ་ན། ཉམས་པ་ཡང་ཡིན་པས་སོ༎ རབ་ཏུ་བྱེད་པའི་གཞུང་ལ་ཡང་ཅི་ཞེ་ན། གནོད་པར་འགྱུར་རོ༎ རབ་ཏུ་ཕྱེ་བའི་གཞུང་ཇི་ལྟ་བུ་ཞིག་ལ་ཞེ་ན། བསྟན་པའི་ཕྱིར། ཁམ་གྱི་ཟས་གང་ཞེ་ན། ཁམ་གང་ལ་བརྟེན་ནས་དབང་པོ་རྣམས་རྒྱས་པར་འགྱུར་ཞེས་བྱ་བ་ནས། རྣམ་པར་ཤེས་པའི་བར་དུ་རྒྱས་པར་གསུངས་ཞེས་བྱ་བ་སྨོས་སོ༎ རྒྱས་པར་འགྱུར་བའི་ཟས་ལ་དགོངས་ཏེ་གསུངས་པའི་ཕྱིར་ཉེས་པ་མེད་དོ་ཞེས་བྱ་བ་ནི་རྒྱས་པར་འགྱུར་བའི་ཟས་ལ་དགོངས་ཏེ་མུ་བཞི་པའང་གསུངས་ལ་རབ་ཏུ་བྱེད་པའི་གཞུང་ཡང་གསུངས་པས་དེ་ལྟ་བས་ན་དེ་གཉིས་དང་འགལ་བ་མེད་དོ ། །གང་ཞིག་རྒྱས་པར་འགྱུར་བ་དེ་ནི་གཙོ་ཆེར་ཟས་ཡིན་ནོ༎ ཟས་ཀྱི་མཚན་ཉིད་ཐོབ་པའི་ཕྱིར་ཞེས་བྱ་བ་ནི་ཁམ་གྱི་ཟས་ཀྱི་མཚན་ཉིད་དུ་གྱུར་པའི་ཕྱིར་རོ༎ ཇི་ལྟ་ཞེ་ན། དེས་ཀྱང་བཀྲེས་པ་དང་སྐོམ་པ་དག་འཇོམས་པར་ནུས་པའི་ཕྱིར་རོ་ཞེས་བྱ་བ་སྨོས་ཏེ། ལྕགས་ཀྱི་ཐུ་ལུམ་འབར་བའི་མཚན་ཉིད་ཀྱི་ཟས་ཀྱིས་ནི་བཀྲེས་པ་འཇོམས་པར་ནུས་ལ། ཟངས་ཞུན་མའི་མཚན་ཉིད་ཀྱིས་ནི་སྐོམ་པ་འཇོམས་པར་ནུས་སོ་ཞེས་བྱ་བའི་ཐ་ཚིག་གོ། ཁམ་གྱི་ཟས་ཀྱི་ཞར་ལ་བཅོམ་ལྡན་འདས་ཀྱིས་ཕྱིའི་དྲང་སྲོང་ཞེས་བྱ་བ་འདི་རྒྱས་པར་སྨོས་སོ༎ འཛམ་བུའི་ཚལ་ནི་འཛམ་བུའི་གླིང་སྟེ། བཅོམ་ལྡན་འདས་ཀྱིས་འདི་སྐད་དུ་གང་ལ་ལ་འཛམ་བུའི་ཚལ་ན་འབབ་པ་དེ་ཐམས་ཅད་ནི་རྒྱ་མཚོར་གཞོལ་བ་རྒྱ་མཚོར་འབབ་པ་རྒྱ་མཚོར་བབ་པའོ་ཞེས་གསུངས་སོ༎ དེ་ན་གནས་པ་ནི་འཛམ་བུའི་ཚལ་ན་འདུག་པ་དག་གོ༎ ལྟོ་དང་ལྡན་པ་ནི་ཟས་ཟ་བའི་ནུས་པ་དང་ལྡན་པ་སྟེ། ནུར་ནུར་པོ་ལ་སོགས་པའི་གནས་སྐབས་མ་ཡིན་པའོ་སྙམ་དུ་བསམས་པ་ཡིན་ནོ༎ དེ་ནི་རིགས་པ་མ་ཡིན་ཏེ།
གཅིག་ཅེས་གསུངས་པའི་ཕྱིར་རོ་ཞེས་བྱ་བ་ནི་གལ་ཏེ་འཛམ་བུའི་ཚལ་ན་ འདུག་པ་དག་གོ༎ འཛམ་བུའི་གླིང་ན་གནས་པ་ལྟོ་དང་ལྡན་པ་དག་ཡིན་ནོ་ཞེས་བྱ་བར་བཞེད་པ་ཡིན་ན་ནི། གང་གིས་འཛམ་བུའི་ཚལ་ན་འདུག་པའི་སྐྱེ་བོ་རྣམས་ཞེས་བརྗོད་པར་བྱ་བར་འགྱུར་བ་ཞིག་ན་གང་གིས་འཛམ་བུའི་ཚལ་ན་འདུག་པའི་སོ་སོའི་སྐྱེ་བོ་གཅིག་ཅེས་གསུངས་ཏེ། དེ་ལྟ་བས་ན་དོན་འདི་ནི་རུང་བ་མ་ཡིན་ནོ༎ འདི་ལ་ཁྱད་པར་ཅི་ཞིག་ཡོད་ཅེས་བྱ་བ་ནི་སོ་སོའི་སྐྱེ་བོ་མང་མོ་ཞིག་ལ་ཟས་བྱིན་པ་བསོད་ནམས་མང་པོར་འགྱུར་གྱི་འདོད་ཆགས་དང་བྲལ་བ་ཉུང་ངུ་བརྒྱ་ཙམ་ཞིག་ལ་བྱིན་པ་ནི་མ་ཡིན་ནོ་ཞེས་བྱ་བ་གང་ཡིན་པ འདི་ལ་ངོ་མཚར་ཆེ་བ་ཅི་ཞིག་ཡོད་ཅེས་བྱ་བའི་ཐ་ཚིག་གོ༎ བྱང་ཆུབ་སེམས་དཔའ་ཉེ་བ་ཞེས་བྱ་བ་ནི་མངོན་པར་རྫོགས་པར་བྱང་ཆུབ་པ་དང་ཉེ་བ་སྟེ། བྱང་ཆུབ་སེམས་དཔར་གང་ནས་བཟུང་། གང་ནས་མཚན་གྱི་ལས་བྱེད་པ་ཞེས་བྱ་བ་ཡིན་ནོ་སྙམ་དུ་བསམས་པ་ཡིན་ནོ༎ འདི་ནི་མིང་ཡང་དོན་དང་མཐུན་པ་མ་ཡིན་ནོ་ཞེས་བྱ་བ་ནི་དོན་དང་མི་མཐུན་པ་སྟེ། དོན་རྗོད་པར་བྱེད་པ་མ་ཡིན་ནོ་ཞེས་བྱ་བའི་ཐ་ཚིག་གོ༎ འོལ་ཕྱིར་མ་བཤད་ཅེས་བྱ་བ་ནི་དོན་ལ་མི་ལྟོས་པར་རོ༎ འདི་ནི་བྱང་ཆུབ་སེམས་དཔའ་འཛམ་བུའི་ཚལ་ན་བཞུགས་པ་ཁོ་ན་ཡིན་ཞེས་བྱ་བ་ནི་བྱང་ཆུབ་སེམས་དཔའ་དོན་གྲུབ་ཞིང་དང་གྲོང་གཟིགས་སུ་གཤེགས་པ་འཛམ་བུའི་ཤིང་གི་དྲུང་དུ་བཞུགས་ཏེ་བསམ་གཏན་དང་པོ་སྐྱེད་དོ༎ དེའི་ཕྱིར་སོ་སོའི་སྐྱེ་བོ་དེ་ནི་འདོད་པའི་འདོད་ཆགས་དང་བྲལ་བར་འདྲ་བས་ཞེས་བྱ་བ་སྨོས་ཏེ། བྱང་ཆུབ་སེམས་དཔའ་དེ་ཡང་སོ་སོའི་སྐྱེ་བོ་ཡང་ཡིན་འདོད་པ་ལས་འདོད་ཆགས་དང་བྲལ་བ་ཡང་ཡིན་ལ། དེ་བཞིན་དུ་ཕྱི་རོལ་པ་རྣམས་ཀྱང་འདོད་པ་ལས་འདོད་ཆགས་དང་བྲལ་བ་ཡང་ཡིན་ལ་སོ་སོའི་སྐྱེ་བོ་ཡང་ཡིན་ཏེ། འདྲ་བ་དེས་ན་ཕྱི་རོལ་པ་དེ་དག་ལས་སྦྱིན་པའི་འབྲས་བུ་ཆེས་མང་བས་ཁྱད་པར་དུ་འཕགས་པས་དེ་སྐད་དུ་གསུངས་སོ༎ འཕགས་པ་མ་ཡིན་པ་རྣམས་ལ་ཡང་བྱང་ཆུབ་སེམས་དཔའ་ལ་བྱིན་པ་དེ་ནི་ཡོན་ཏན་དཔག་ཏུ་མེད་དོ་ཞེས་འབྱུང་བས་དེ་ནི་ཕྱི་རོལ་པ་དེ་དག་མཐའ་ཡས་པ་བས་ཀྱང་ཁྱད་པར་དུ་འཕགས་ན་བརྒྱ་སྨོས་པ་ནི་དང་པོའི་དབང་དུ
བྱས་པའི་ཕྱིར་རོ་ཞེས་བྱ་བ་ནི་མདོ་དེ་ཉིད་ལས་གང་གི་དུད་འགྲོའི་སྐྱེ་གནས་སུ་སོང་བ་བརྒྱ་ལ་སྦྱིན་པ་བྱིན་པ་བས་གང་གིས་མིར་གྱུར་པ་ཚུལ་ཁྲིམས་འཆལ་བ་གཅིག་ལ་བྱིན་ན་དེ་བས་རྣམ་པར་སྨིན་པ་བརྒྱ་འགྱུར་རེ བར་བྱའོ་ཞེས་བྱ་བ་ནས་གང་གིས་ཕྱི་རོལ་པ་ཞེས་བྱ་བའི་བར་བརྒྱ་ཤེ་དག་གི་དབང་དུ་མཛད་དོ༎ དེ་ནི་གདོན་མི་ཟ་བར་དེ་ལྟ་ཡིན་པར་ཤེས་པར་བྱ་ཞེས་བྱ་བ་ནི་འདི་ནི་བྱང་ཆུབ་སེམས་དཔའ་འཛམ་བུའི་ཚལ་ན་བཞུགས་པ་ཁོ་ན་ཡིན་པར་རིགས་ཏེ་ཞེས་བྱ་བ་ཡིན་ནོ༎ འདི་ལྟར་བྱང་ཆུབ་སེམས་དཔའ་དེ་མ་གཏོགས་པ་ཕྱི་རོལ་པ་རྣམས་ལས་རྒྱུན་དུ་ཞུགས་པའི་འབྲས་བུ་ལ་ཞུགས་པ་ཁྱད་པར་དུ་འཕགས་པར་མཛད་པར་འགྱུར་རོ་ཞེས་བྱ་བ་ནི་ཕྱི་རོལ་པ་འདོད་ཆགས་དང་བྲལ་བ་རྣམས་ལ་བྱིན་པ་བས་ནི རྒྱུན་དུ་ཞུགས་པའི་འབྲས་བུ་ལ་ཞུགས་པ་ལ་སྦྱིན་པ་བྱིན་ན་ཆེས་ཚད་མེད་དོ༎ དེ་བས་ཀྱང་རྒྱུན་དུ་ཞུགས་པ་ལ་བྱིན་ན་ཆེས་ཚད་མེད་དོ༎ དེ་བས་ཀྱང་ལན་ཅིག་ཕྱིར་འོང་བའི་འབྲས་བུ་ལ་ཞུགས་པ་ལ་བྱིན་ན་ཆེས་ཚད་མེད་དོ་ཞེས་བྱ་བ་རྒྱས་པར་འབྱུང་བ་ཡིན་ནོ༎ གལ་ཏེ་འཛམ་བུའི་ཚལ་ན་འདུག་པ་ངེས་པར་འབྱེད་པའི་ཆ་དང་མཐུན་པ་ཐོབ་པ་ཡིན་པར་གྱུར་ན། འཛམ་བུའི་ཚལ་ན་འདུག་པ་ཉིད་པས་ཀྱང་ཁྱད་པར་དུ་འཕགས་པར་མཛད་པར་འགྱུར་རོ༎ ཇི་ལྟར་ཞེ་ན། གང་གིས་འཛམ་བུའི་ཚལ་ན་འདུག་པ་བརྒྱ་ལ་ཟས་བྱིན་པ་བས་གང་ཞིག་གིས་རྒྱུན་དུ་ཞུགས་པའི་འབྲས་བུ་མངོན་དུ་བྱ་བའི་ཕྱིར་ཞུགས་པ་གཅིག་ལ་བྱིན་ན་སྦྱིན་པ་དེ་བས་སྦྱིན་པ་འདི་འབྲས་བུ་ཆེས་ཆེའོ་ཞེས་གསུངས་པར་འགྱུར་བ་ཞིག ན༎ རྒྱུན་དུ་ཞུགས་པའི་འབྲས་བུ་ལ་ཞུགས་པ་ལ་སོགས་པ་ལས་ཆེས་ཁྱད་པར་དུ་འཕགས་པའི་ཕྱིར་དེ་སྐད་དུ་ནི་མ་གསུངས་ཏེ། དེའི་ཕྱིར་འཛམ་བུའི་ཚལ་ན་འདུག་པ་ནི་བྱང་ཆུབ་སེམས་དཔའ་ཁོ་ན་ཡིན་པར་རིགས་སོ༎ ཚེ་ཟད་པ་ལ་སོགས་པས་ཞེས་བྱ་བ་ནི་ཚེ་ཟད་པས་འཆི་ལ་བསོད་ནམས་ཟད་པ་མ་ཡིན་པ་ཡང་ཡོད་དེ་ཞེས་བྱ་བ་ལ་སོགས་པས་སོ༎ འཆད་དང་མཚམས་སྦྱོར་འདོད་ཆགས་བྲལ༎ ཞེས་བྱ་བ་རྒྱས་པར་འབྱུང་བ་ལ། དགེ་བའི་རྩ་བ་ཡང་དག་པར་འཆད་པ་ནི་ལོག་པར་ལྟ་བས་ཡིན་ལ། དེ་ཡང་ཡིད་ཀྱི་ཡིན་ཏེ། རྟོག་པར་བྱེད་པ་ཡིན་པའི་ཕྱིར་རོ༎ དགེ་བའི་རྩ་བ་ཉིང་མཚམས་སྦྱོར་བ་ནི་ཡང་དག་པའི་ལྟ་བ་དང་ཐེ་ཚོམ་ཡིན་ལ། དེ་དག་ཀྱང་ཡིད་ཀྱི་ཡིན་ནོ༎ ཁམས་དང་ས་ལས་འདོད་ཆགས་དང་བྲལ་བ་སྟེ།
ཁམས་སམ་ས་ ལས་འདོད་ཆགས་དང་བྲལ་བ་ནི་སེམས་མཉམ་པར་གཞག་པས་ཐོབ་པར་བྱ་བ་ཡིན་པའི་ཕྱིར་རོ༎ ཡིད་ཀྱི་རྣམ་པར་ཤེས་པ་ཁོ་ན་ཡིན་ནོ༎ ཡོངས་སུ་ཉམས་པ་ནི་ཚུལ་བཞིན་དུ་མ་ཡིན་པ་ཡིད་ལ་བྱེད་པས་བྱས་པ་ཡིན་ལ། ཚུལ་བཞིན་མ་ཡིན་པ་ཡིད་ལ་བྱེད་པ་ཡང་ཡིད་ཀྱི་རྣམ་པར་ཤེས་པས་འགྱུར་ཏེ། རྣམ་པར་རྟོག་པ་ཡིན་པས་སོ༎ འཆི་འཕོ་བ་ནི་དབང་པོ་ལྔའི་རྒྱུ་བ་འདུས་པའི་རྒྱུན་ཆད་པ་དང་མཐུན་པའི་རྣམ་པར་ཤེས་པའི་ཚེ་ཡིན་ལ་སྐྱེ་བ་ཡང་ཕྱིན་ཅི་ལོག་གི་བློས་འགྱུར་བས་ཡིད་ཀྱི་རྣམ་པར་ཤེས་པ་དག་ཁོ་ན་ཡིན་ནོ༎ སྲིད་པ་བར་མར་ཉིང་མཚམས་སྦྱོར་བ་ཡང་བཤད་པའི་ངོ་བོར་རིག་པར་བྱ་ཞེས་བྱ་བ་ནི་ཉིང་མཚམས་སྦྱོར་བར་བྱེད་པར་མཐུན་པའི་ཕྱིར་བཤད་ཟིན་པ་དང་འདྲ་བས་ཡང་མི་བརྗོད་དོ་སྙམ་དུ་བསམས་པ་ཡིན་ནོ༎ འཆི་འཕོ་ནི་འཆི་འཕོ་བ་ཉིད་ཡིན་ནོ་ཞེས་བྱ་བ་ནི་དོན་གཅིག་པ་ཉིད་དུ་སྟོན་པར་བྱེད་དོ༎ ཚོར་བ་གཞན་དག་ནི་གསལ་བ་ཡིན་ཞེས་བྱ་བ་ནི་བདེ་བ་དང་སྡུག་བསྔལ་ཞེས་བྱ་བའོ༎ སྐལ་བ་མི་མཉམ་པའི་ས་པ་ཡིན་པའི་ཕྱིར་ཞེས་བྱ་བ་ནི་མཉམ་པར་གཞག་པའི་ས་པ་ཡིན་པའི་ཕྱིར་འདོད་པའི་ཁམས་དང་སྐལ་བ་མི་མཉམ་པ་ཡིན་ནོ༎ དེའི་ཕྱིར་འཆི་འཕོ་བའི་སེམས་སམ་སྐྱེ་བའི་སེམས་སུ་རུང་བ་མ་ཡིན་ནོ༎ འོ་ན་གང་གི་ཚེ་གཟུགས་ཀྱི་ཁམས་ཉིད་དུ་འཆི་བའམ ། སྐྱེ་བ་དེའི་མཉམ་པར་གཞག་པའི་ས་པའི་སེམས་དེ་དག་ཏུ་འགྱུར་རོ་ཞེ་ན། དེའི་ཕྱིར་མངོན་པར་འདུ་བྱེད་པ་ལས་བྱུང་བ་ཉིད་ཡིན་པའི་ཕྱིར་ཞེས་བྱ་བ་སྨོས་ཏེ། མངོན་པར་འདུ་བྱེད་པ་ནི་འབད་པའོ༎ མངོན་པར་འདུ་བྱེད་པས་གྲུབ་པ་ནི་མངོན་པར་འདུ་བྱེད་པ་ལས་བྱུང་བའོ༎ དེའི་ངོ་བོ་ནི་ཉིད་དེ། དེའི་ཕྱིར་མངོན་པར་འདུ་བྱེད་པ་ལས་བྱུང་བ་དེ་འཆི་འཕོ་བའི་སེམས་སམ་སྐྱེ་བའི་སེམས་སུ་རུང་བ་མ་ཡིན་ཏེ། འཆི་འཕོ་བའི་གནས་སྐབས་ནི་མི་གསལ་བའི་ཕྱིར་རོ༎ ཕན་འདོགས་པར་བྱེད་པ་ཡིན་པའི་ཕྱིར་ཏེ། གང་གི་ཕྱིར་མཉམ་པར་གཞག་པའི་སེམས་ཕན་འདོགས་པར་བྱེད་པ་ཡིན་གྱི་རྒྱུན་འཆད་པ་དང་མཐུན་པ་མ་ཡིན་པ་དེའི་ཕྱིར། ཡང་མཉམ་པར་གཞག་པའི་སེམས་ལ་འཆི་འཕོ་བ་མེད་དོ༎ སེམས་མེད་པ་ལ་ཡང་མེད་དེ༎ ཞེས་བྱ་བ་རྒྱས་པར་འབྱུང་བ་ནི་སེམས་མེད་པ་ལ་ཡང་མེད་དོ༎
ཅི་ཞེ་ན། འཆི་འཕོ་བའམ་སྐྱེ་བ་ཞེས་བྱ་བར་སྐབས་དང་སྦྱར་རོ༎ སེམས་མེད་པ་ནི་འགོག་པའི་སྙོམས་པར་འཇུག་པ་ལ་སྙོམས་པར་ཞུགས་པ་དང་། འདུ་ཤེས་མེད་པའི་སྙོམས་པར་འཇུག་པ་ལ་སྙོམས་པར་ཞུགས་པ་དང་། དེའི་རྣམ་པར་སྨིན་པ་ལ་གནས་པ་སྟེ། སེམས་མེད་པ་དེ་དག་ནི་མཚོན་ཆ་ལ་སོགས་པས་གནོད་པར་བྱ་ཞིང་གསོད་པར་མི་ནུས་པས་དེའི་ཕྱིར་སེམས་མེད་པ་ལ་འཆི་འཕོ་བ་མེད་དོ༎ གང་གི་ཚེ་འགོག་པའི་སྙོམས་པར་འཇུག་པའམ ། འདུ་ཤེས་མེད་པའི་སྙོམས་པར་འཇུག་པ་ལ་སྙོམས་པར་ཞུགས་པ་དང་། འདུ་ཤེས་མེད་པའི་སྙོམས་པར་འཇུག་པའི་རྣམ་པར་སྨིན་པ་ལ་གནས་པའི་རྣམ་པར་སྨིན་པའི་འཕེན་པ་ཡོངས་སུ་ཟད་པ་དེའི་ཕྱིར་ལུས་མཚོན་ཏམ་མེའི་གནོད་པས་ཡོངས་སུ་འཇིག་པར་རྩོམ་པ་དེའི་ཚེ་ཡང་དེ་ལ་གདོན་མི་ཟ་བར་དེའི་ལུས་དང འབྲེལ་བའི་སེམས་རྟེན་ལ་ས་བོན་གྱི་ངོ་བོར་ཡོད་དེ། དེ་མངོན་དུ་གྱུར་ནས་ཕྱིས་འཆི་འཕོ་བར་འགྱུར་རོ༎ གང་ཞིག་འཆི་འཕོ་བར་འགྱུར། གལ་ཏེ་གང་ཟག་གི་དབང་དུ་བྱེད་ན་ནི་བྱེད་པ་པོ་མི་མཚུངས་པའི་ཕྱིར་གྱུར་ནས་ཞེས་བྱ་བའི་རྐྱེན་དུ་མི་འགྱུར་རོ༎ འོ་ན་ནི་སེམས་འཆི་འཕོ་བར་འགྱུར་རོ༎ ཡང་ན་འདི་སྐད་དུ་གང་གི་ཚེ་ལུས་ཡོངས་སུ་འཇིག་ཅིང་གཞན་ཉིད་དུ་འགྱུར་བར་རྩོམ་པ་ན་གདོན་མི་ཟ་བར་གང་ཟག་དེའི་སེམས་དེའི་ལུས་དང་འབྲེལ་པ་ས་བོན་གྱི་ངོ་བོར་གནས་པ་མངོན་དུ་གྱུར་ཅིང་ཀུན་དུ་ཕྱུང་ནས་ཡོངས་སུ་འཇིག པར་རྩོམ་ལ། གང་ཟག་ནི་ཕྱིས་འཆི་འཕོ་བར་འགྱུར་རོ་ཞེས་བྱ་བར་སྦྱར་རོ༎ སྐྱེ་བ་ལ་ཡང་སེམས་མེད་པ་ཉིད་རིགས་པ་མ་ཡིན་ནོ༎ ཅིའི་ཕྱིར་ཞེ་ན། སེམས་འཆད་པའི་རྒྱུ་མེད་པའི་ཕྱིར་ཏེ། ཉིང་མཚམས་སྦྱོར་བའི་སེམས་ནི་གདོན་མི་ཟ་བར་ཉོན་མོངས་པ་ཅན་ཉིད་ཡིན་པས་འགོག་པའི་སྙོམས་པར་འཇུག་པ་ལ་སོགས་པ་ཡིན་པ་མི་སྲིད་པའི་ཕྱིར་རོ༎ ཉོན་མོངས་པ་མེད་པར་མི་སྐྱེ་བའི་ཕྱིར་ཏེ། དེའི་ས་པའི་ཉོན་མོངས་པ་ཐམས་ཅད་ཀྱིས་སྐྱེ་བའི་ཉིང་མཚམས་སྦྱོར་བར་བྱེད་པ་ཡིན་ན། སེམས་མེད་པར་ནི་ནམ་ཡང་ཉོན་མོངས་པ་རྣམས་མི་འབྱུང་བས་དེའི་ཕྱིར་ཡང་སེམས་མེད་པ་ལ་སྐྱེ་བ་མེད་དོ༎ འཆི་བའི་སྲིད་པ་རྣམ་པ་གསུམ་དུ་བཤད་ཅེས་བྱ་བ་ནི་ཇི་སྐད་དུ་ཞེ་ན། སྐྱེ་བའི་སྲིད་པ་ཉོན་མོངས་ཅན༎ རང་གི་ས་པའི་ཉོན་མོངས་ཀུན༎
ཞེས་སྐྱེ་བའི་སྲིད་པ་ཁོ་ན་ ཉོན་མོངས་པ་ཅན་ཡིན་པར་ངེས་པར་གཟུང་བའི་ཕྱིར་སྲིད་པ་གསུམ་པོ་འཆི་བ་དང་། དུས་སྔོན་གྱི་སྲིད་པ་དང་སྲིད་པ་བར་མ་དག་ནི་དགེ་བ་དང་མི་དགེ་བ་དང་། ལུང་དུ་མ་བསྟན་པ་དང་རྣམ་པ་གསུམ་ཡིན་པར་བཤད་པ་ཡིན་ནོ༎ ཡང་ན། གཟུགས་མེད་དག་ཏུ་འཆི་བ་ནི༎ སྲོག་དང་ཡིད་དང་བཏང་སྙོམས་ཉིད༎ ཅེས་བྱ་བ་ནས་རྒྱས་པར། དགེ་བ་ཐམས་ཅད་དག་ཏུ་ལྔ༎ ཞེས་བྱ་བའི་བར་བཤད་པ་ཡིན་ཏེ། དེའི་ཕྱིར་འཆི་བའི་སྲིད་པ་རྣམ་པ་གསུམ་དུ་བཤད་དོ་ཞེས་བྱ་བར་སྒྲེའོ༎ དགྲ་བཅོམ་པ་ནི། མྱ་ངན་འདས་ལུང་བསྟན་མིན་གཉིས༎ ཞེས་བྱ་བ་ནི་དམིགས་ཀྱིས་བསལ་བ་ཡིན་ནོ༎ གལ་ཏེ་འདོད་པའི་ཁམས་ན་རྣམ་པར་སྨིན་པ་བཏང་སྙོམས་ཡོད་ན་ཞེས་བྱ་བ་ནི་ཁ་ཅིག་གི་གཞུང་ལུགས་ཀྱིས། འོག་ནའང་བར་མ་ཡོད་དོ་ཞེས་ཁ་ཅིག་ཟེར་ཏེ་ཞེས་ཟེར་བ་ལྟ་བུར་རོ༎ ཅི་སྟེ་མེད་ན་ནི་ཞེས་བྱ་བ་ནི་གཞན་གྱི་གཞུང་ལུགས་ཀྱིས། དེ་ཡན་ཆད། སྡུག་མིན་བདེ་མིན་མྱོང་འགྱུར་བ༎ ཞེས་ཟེར་བ་ལྟ་བུར་རོ༎ སྤྱོད་ལམ་པ་ཁོ་ན་ལའོ་ཞེས་བྱ་བ་ནི་གང་ལ་གནས་ཏེ་ཡོངས་སུ་མྱ་ངན་ལས་འདའ་བ་དེ་ནི་སྤྱོད་ལམ་པ་དང་འདྲ་བ་ཡིན་པ་སྟེ་ལུང་དུ་མ་བསྟན་པ་ནི། རྣམ་སྨིན་སྐྱེས་དང་སྤྱོད་ལམ་པ ། །བཟོ་ཡི་གནས་དང་སྤྲུལ་པ་དང་། འདོད་ན་ལུང་བསྟན་མིན་རྣམ་བཞིར༎ ཞེས་བྱ་བ་འདི་དག་ཁོ་ནར་ཟད་པར་མི་འདོད་དོ་ཞེས་དེ་ནི་བཤད་ཟིན་ཏོ༎ དེ་ནི་སེམས་འཆད་པ་དང་རྗེས་སུ་མཐུན་པ་ཡིན་ཞེས་བྱ་བ་ནི་ཉམ་ཆུང་བའི་ཕྱིར་སེམས་འཆད་པ་ཉིང་མཚམས་སྦྱོར་བར་བྱེད་པ་མེད་པ་དང་མཐུན་པ་ཡིན་ཏེ། ཤིན་ཏུ་མི་གསལ་བའི་ཕྱིར་རོ་ཞེས་བྱ་བའི་ཐ་ཚིག་གོ༎ སེམས་འཆད་པ་ཉིང་མཚམས་སྦྱོར་བར་བྱེད་པ་དང་བཅས་པ་ལ་ནི་དགེ་བ་དང་མི་དགེ་བའི་སེམས་ཀྱང་སྲིད་དོ༎ དེ་དག་གི་རྣམ་པར་ཤེས་པ་ནི་གྲངས་བཞིན་དུ་ཞེས་བྱ་བ་ནི་ངན་སོང་དུ་འགྲོ་བ་རྣམས་ཀྱི་རྣམ་པར་ཤེས་པ་ནི་རྐང་པ་དག་ཏུ་འགག་གོ༎ མིར་འགྲོ་བ་རྣམས་ཀྱི་ལྟེ་བར་འགག་གོ༎ ལྷར་འགྲོ་བ་རྣམས་ཀྱི་ནི་སྙིང་གར་འགག་གོ༎ རྣམ་པར་ཤེས་པ་གཟུགས་ཅན་མ་ཡིན་པའི་ཕྱིར་ཡུལ་ན་མི་གནས་ན་ཇི་ལྟར་དེ་དག་ཏུ་འགག་པར་འགྱུར་ཞེ་ན། དེའི་ཕྱིར་དེ་དག་ཏུ་ལུས་ཀྱི་དབང་པོ་འགག་པའི་ཕྱིར་རོ་ཞེས་བྱ་བ་སྨོས་སོ༎ རྐང་པ་ལ་སོགས་པ་དེ་དག་ཏུ་སྟེ།
འདོད་པའི་ཁམས་དང་གཟུགས་ཀྱི་ཁམས་ན་རྣམ་པར་ཤེས་པ་འཇུག་པ་ནི་ལུས་ཀྱི་དབང་པོ་ལ་རག་ལས་པ་ཡིན་པས་སོ༎ དེ་དག་གི་རྣམ་པར་ཤེས་པ་ཡང་སྙིང་གར་འགག་གོ་ཞེས་བྱ་བ་ནི་གྲངས་བཞིན་དུ་ཞེས་བསྟན་པ་ཁོ་ནས་དོན་འདིར་འགྱུར་རོ༎ ཇི་ལྟ་ཞེ་ན། སྙིང་དང་སྙིང་ནི་སྙིང་གའོ༎ རྐང་པ་དང་ལྟེ་བ་དང་སྙིང་ག་གཉིས་ནི་རྐང་པ་དང་ལྟེ་བ་དང་སྙིང་ག་ཞེས་བྱ་བ་དོན་བཞི་ཡིན་ལ། འོག་ཏུ་འགྲོ་བ་དང་། མིར་འགྲོ་བ་དང་། ལྷར་འགྲོ་བ་དང་། མི་སྐྱེ་བ་ཞེས་བྱ་བ་འདི་དག་ཀྱང་དོན་འདི་བཞི་ཡིན་ཏེ། དེའི་ཕྱིར་གྲངས་བཞིན་དུ་གྲུབ་པོ༎ ཕལ་ཆེར་ཞེས་བྱ་བ་སྨོས་པ་ནི་ལྷ་ལ་སོགས་པ་ནི་བདེ་བར་འཆི་བའི་ཕྱིར་རོ༎ དེ་དག་ཤིང་གཅོད་པ་ལྟ་བུ་ནི་མ་ཡིན་ནོ༎ འོ་ན་ཅི་ཞེ་ན། ཚོར་བ་མི་བཟད་པས་བཅད་པ་ལྟ་བུ་ཡིན་ནོ༎ ཡང་བཅད་པ་དང་འདྲ་བར་གཡོ་བ་མེད་པས་ན་བཅད་པ་ཞེས་བྱའོ་ཞེས་བྱ་བ་ནི་ཡན་ལག་དང་ཉིང་ལག་བཅད་པ་བཞིན་དུ་ཡང་མི་གཡོ་བས་ན་བཅད་པ་ཞེས་བྱ་སྟེ། གནས་རྣམས་ལ་རྣམ་པ་གཉིས་ཀྱི་དངོས་པོར་མི་བྱེད་པའི་ཕྱིར་གཅོད་པའི་ཚུལ་འདི་ནི་བརྟགས་པ་ཡིན་ནོ༎ ཆུ་དང་མེ་དང་རླུང་གི་ཁམས་རྣམས་ལས་གང་ཡང་རུང་བ་ཞིག་ཅེས་བཤད་པ་དང་། ཅིའི་ཕྱིར་སའི་ཁམས་ཀྱིས་མ་ཡིན་ཞེས་འདྲི་བར་བྱེད་དོ༎ གཙོ་བོ་ནི་ཅི་རིགས་པར་ཆུ་དང་མེ་དང་རླུང་གི་ཁམས་དག་ཡིན་ནོ་ཞེས་བྱ་བ་ནི་ཅི་རིགས་པར་བད་ཀན་གྱི་སྐྱོན་གྱི་གཙོ་བོ་ནི་ཆུའི་ཁམས་ཡིན་ནོ༎ མཁྲིས་པའི་གཙོ་བོ་ནི་མེའི་ཁམས་ཡིན་ནོ༎ རླུང་གི་གཙོ་བོ་ནི་རླུང་གི་ཁམས་ཡིན་ནོ༎ གཞན་དག་ན་རེ་སྣོད་ཀྱི་འཇིག་རྟེན་འཇིག་པ་དང་ཆོས་མཐུན་པས་སོ་ཞེས་ཟེར་རོ་ཞེས་བྱ་བ་ནི་འཇིག་རྟེན་འཇིག་པ་ནི་གསུམ་སྟེ། མེས་འཇིག་པ་དང་།ཆུས་འཇིག་པ་དང་། རླུང་གིས་འཇིག་པའོ༎ དེ་དག་དང་ཆོས་མཐུན་པས་ཆུ་དང་མེ་དང་རླུང་གི་ཁམས་རྣམས་ལས་གང་ཡང་རུང་བ་ཞེས་བྱ་བ་རྒྱས་པར་བཤད་པ་ཡིན་ནོ་ཞེའོ༎ ཇི་ལྟར་རིང་དུ་སོང་བ་ཡིན་ཞེ་ན། གཏན་དུ་བྲལ་བའི་ཐོབ་པ་རྙེད་པའི་ཕྱིར་རོ༎ སོ་སོའི་སྐྱེ་བོ་རྣམས་ལ་ཡང་བྲལ་བའི་ཐོབ་པ་རྙེད་པ་ཡོད་མོད་ཀྱི་གཏན་དུ་མ་ཡིན་པས་རིང་དུ་སོང་བ་ཉིད་ཅེས་མི་བྱའོ༎ དེ་དག་ནི། ལོག་པ་ཉིད་དུའང་ངེས་པར་འགྱུར༎ ཞེས་བྱ་བ་ནི་གལ་ཏེ་མཚམས་མེད་པ་དག་བྱེད་པར་གྱུར་ན་ཞེས་བྱ་བའི་ཐ་ཚིག་གོ༎
དེ་དག་ངེས་པ་ཡང་མ་ཡིན་ནོ་ཞེས་བྱ་བ་རྒྱས་པར་འབྱུང་བ་ནི་ ཐར་པའི་ཆ་དང་མཐུན་པ་དེ་དག་ཇི་ལྟར་དེ་ལྟར་ཐོགས་ན་སྲིད་པ་ལན་བདུན་པ་ལ་སོགས་པ་ལྟར་དུས་ངེས་པར་ཡང་དག་པ་ཉིད་དུ་ངེས་པ་ཡང་མ་ཡིན་ཏེ། སོགས་པ་ཞེས་བྱ་བའི་སྒྲས་ནི་རིགས་ནས་རིགས་སུ་སྐྱེ་བ་དང་བར་ཆད་གཅིག་པ་ལ་སོགས་པ་བསྡུ་སྟེ། འདི་དག་ནི་དུས་ངེས་པ་ནི་གང་ཟག་བསྟན་པའི་མཛོད་ཀྱི་གནས་ནས་བཤད་པར་བྱའོ༎ ངེས་པ་གཉིས་པོ་འདི་དག་ལས་གཞན་པ་ནི་མ་ངེས་པ་ཡིན་ནོ༎ དེ་དག་ནི་རྐྱེན་ལ་ལྟོས་ནས་ཞེས་བྱ་བ་རྒྱས་པར་འབྱུང་བ་ནི་གལ་ཏེ་ཡང་དག་པ་ཉིད་ཀྱི་རྐྱེན་རྙེད་ན། ཡང་དག་པ་ཉིད་དུ་ངེས་པར་འགྱུར་རོ༎ འོན་ཏེ་ལོག་པ་ཉིད་ཀྱི་རྐྱེན་རྙེད་ན་ལོག་པ་ཉིད་དུ་ངེས་པར་འགྱུར་རོ༎ འོན་ཏེ་གཉི་གའི་རྐྱེན་མ་རྙེད་ན་གཉི་ག་ལ་མི་བརྟེན་པ་ཉིད་ཡིན་ནོ༎ མི་རིག་པ་ལ་སོགས་པའི་རིམ་པ་བསྟན་པས་སེམས་ཅན་གྱི་འཇིག་རྟེན་བཤད་ཟིན་ཏོ། ༎ །བམ་པོ་ཉི་ཤུ་རྩ་བརྒྱད་པ། འདོད་ཅེས་བྱ་བ་ནི་འདོད་པའོ་ཞེས་བྱ་བའི་ཐ་ཚིག་གོ༎ རླུང་གི་དཀྱིལ་འཁོར་རྔམས་སུ་ནི༎ ས་ཡ་དྲུག་འབུམ་གྲངས་མེད་དོ༎ ཞེས་བྱ་བ་ནི་རྔམས་ས་ཡ་དྲུག་འབུམ་མོ༎ ལས་ཀྱི་དབང་གིས་ཞེས་བྱ་བ་ནི་ལས་ཀྱི་མཐུས་སོ༎ རྒྱར་ནི་གྲངས་མེད་དེ་ཞེས་བྱ་བ་ནི་རྒྱར་བརྩི་ན་ནི་གྲངས་མེད་དོ་ཞེས་བྱ་བའི་ཐ་ཚིག་གོ༎ འདིར་དཔེ་ནི་དཔེར་ན་བཟའ་བ་དང་བཏུང་བ་གྲངས་བཞིན་དུ་ཟོས་པ་དང་འཐུངས་པ་མ་ཞུ་བ་ལོང་ཀར་མི་ལྟུང་བཞིན་ཞེས་བྱ་བ་ཡིན་ཏེ། ཞུ་བ་ཁོ་ན་ཞུ་བའི་གནས་སུ་འགྲོ་བའོ་ཞེས་བྱ་བའི་ཐ་ཚིག་གོ༎ སྦྱང་གི་ཚུལ་དུ་ཞེས་བྱ་བ་ནི་བདེ་བའི་ཚུལ་དུ་སྟེ་ཀུན་ནས་ར་བ་བཞིན་དུ་འདུག་གོ་ཞེས་བྱ་བའི་ཐ་ཚིག་གོ༎ འོ་མ་བསྐོལ་བ་སྤྲིས་མ་འཆགས་པའི་ཚུལ་དུ་ཞེས་བྱ་བ་ནི་འོ་མ་བསྐོལ་བ་སྤྲིས་མ་འཆགས་པ་མཁྲང་པོར་འགྱུར་བ་ཇི་ལྟ་བ་དེ་བཞིན་དུ་ཆུའི་སྟེང་ན་གསེར་གྱི་ས་གཞིར་འགྱུར་རོ༎ ལྷག་མ་ནི་སུམ་འབུམ་ཉི་ཁྲི་ཞེས་བྱ་བ་ནི་དཔག་ཚད་འབུམ་ཕྲག་བཅུ་གཅིག་དང་ཉི་ཁྲི་ལས་བརྒྱད་བོར་ན་ལྷག་མ་དེ་ཙམ་ཞིག་ཏུ་འགྱུར་རོ༎ ཆུ་དང་གསེར་གྱི་དཀྱིལ་འཁོར་གྱི༎ ཐད་ཀར་འབུམ་ཕྲག་བཅུ་གཉིས་དང་༎ ཞེས་བྱ་བ་རྒྱས་པར་འབྱུང་བ་འདི་ནི་གླིང་བཞི་པའི་ཚད་བཤད་པ་ཡིན་གྱི། སྟོང་གསུམ་གྱི་སྟོང་ཆེན་པོའི་ནི་མ་ཡིན་ནོ༎
འདི་གཉི་ག་རྒྱར་མཉམ་མོ་ཞེས་བྱ་བ་ནི་ཆུ་དང་གསེར་གྱི་དཀྱིལ་འཁོར་རོ༎ ཁོར་ཡུག་ཏུ་ནི་སུམ་འགྱུར་རོ༎ འདི་གཉི་ག་ཁོར་ཡུག་ཏུ་བརྩི་ན་ནི་སུམ་འགྱུར་ཏེ། འདིའི་ཁོར་ཡུག་ཏུ་བསྐོར་བའི་ཚད་ནི་ཐད་ཀའི་ཚད་སུམ་འགྱུར་ཁོ་ན་ཡིན་པ་གང་ཡིན་པ་འདི་ནི་ཟླུམ་པོ་ཐམས་ཅད་ཀྱི་ཚུལ་ཡིན་ནོ༎ གླིང་བཞི་ཁོར་ཡུག་ཏུ་བསྐོར་ཏོ་ཞེས་བྱ་བ་ནི་ཟླུམ་པོར་བསྐོར་བ་སྟེ་འཁོར་ལོ་ལྟ་བུར་འདུག་པ་ཡིན་ནོ༎ དེ་ཉིད་ཀྱི་ཕྱིར་ཁོར་ཡུག་ཅེས་བྱའོ༎ ལྕགས་ཀྱི་རང་བཞིན་ཡིན་ཞེས་བྱ་བ་ནི་ལྕགས་ཡིན་པའོ༎ ངོས་བཞི་དག་ཏུ་གྲངས་བཞིན་ནོ་ཞེས་བྱ་བ་ནི་བྱང་གི་སྒྲ་མི་སྙན་ལོགས་ཀྱི་ངོས་ནི་གསེར་གྱི་རང་བཞིན་ནོ༎ ཤར་གྱི་ལུས་འཕགས་ལོགས་ཀྱི་ངོས་ནི་དངུལ་གྱི་རང་བཞིན་ཡིན་ནོ༎ འཛམ་བུའི་གླིང་ལོགས་ཀྱི་ངོས་ནི་བཻ་ཌཱུརྱའི་རང་བཞིན་ནོ༎ ནུབ་ཀྱི་བ་ལང་སྤྱོད་ལོགས་ཀྱི་ངོས་ནི་ཤེལ་གྱི་རང་བཞིན་ནོ༎ ས་བོན་རྣམ་པ་སྣ་ཚོགས་ཁོ་ན་ཡོད་ཅེས་བྱ་བ་ནི་ནུས་པ་རྣམ་པ་སྣ་ཚོགས་དང་ལྡན་པའོ༎ མཐུ་རྣམ་པ་དུ་མའི་བྱེ་བྲག་དང་ལྡན་པའི་རླུང་དག་གིས་ཞེས་བྱ་བ་ནི་དེ་དག་བསྐྱེད་པར་བྱ་བ་ལ་ནུས་པ་དུ་མའི་བྱེ་བྲག་དང་ལྡན་པའི་རླུང་དག་གིས་ཞེས་བྱ་བའི་ཐ་ཚིག་གོ༎ མ་ཕྲད་པར་ཞེས་བྱ་བ་ནི་ཅིག་ཅར་འབྱུང་བ་མ་ཡིན་པར་ཞེས་བྱ་བའི་ཐ་ཚིག་སྟེ། གང་གི་ཚེ་འབྲས་བུ་ཡོད་པ་དེའི་ཚེ་རྒྱུ་མི་གནས་སོ༎ དེ་ཉིད་འདི་ཡིན་ལ་ཞེས་བྱ་བ་ནི་འགྱུར་བ་ཞེས་སྨྲས་པ་གང་ཡིན་པའོ༎ འདི་དེ་ལྟ་བུ་ཡང་མ་ཡིན་ཞེས་བྱ་བ་ནི་ཆུ་དེ་ཉིད་གཞན་དུ་འགྱུར་བ་ཙམ་ལ་འགྱུར་བ་ཡིན་ནོ་ཞེས་སྨྲས་པའི་ཕྱིར་རོ༎ ཚིག་གི་ལུགས་འདི་ནི་སྔོན་མ་བྱུང་བ་ཡིན་ཞེས་བྱ་བ་ནི་རང་གི་ཚིག་དང་འགལ་ལོ་སྙམ་དུ་བསམས་པ་ཡིན་ནོ༎ སྐད་ཅིག་མ་སྔ་མ་དང་ཕྱི་མ་དག་ནི་དེ་བཞིན་ཉིད་དུ་འགྱུར་བར་འདོད་ལ། གང་དག་གཞན་ཉིད་དུ་འགྱུར་བ་དེ་དག་ཀྱང་གཞན་ཉིད་ཡིན་པར་མཐོང་སྟེ། དཔེར་ན་ལྷ་སྦྱིན་དང་མཆོད་སྦྱིན་དག་ལྟ་བུའོ༎ དེ་ལྟ་བས་ན་རྒྱུ་དང་འབྲས་བུ་དག་ནི་གཞན་ཉིད་ཡིན་པར་འགྱུར་དགོས་སོ༎ གསེར་ལ་སོགས་པ་ཞེས་བྱ་བ་ནི་གསེར་དང་དངུལ་དང་ནོར་བུ་དང་ས་ལ་སོགས་པའོ༎ འཕང་དུ་དཔག་ཚད་འབུམ་དྲུག་ཁྲིའོ་ཞེས་བྱ་བ་ནི་ཁྲི་ཕྲག་བཅུ་དྲུག་གོ་ཞེས་བྱ་བའི་ཐ་ཚིག་གོ༎ ཡན་ལག་བརྒྱད་དང་ལྡན་པ་ཞེས་བྱ་བ་ལ། ཡན་ལག་བརྒྱད་ཀྱི་བསྡུ་བའི་ཚིགས་སུ་བཅད་པ་ནི། བསིལ་དང་ཞིམ་དང་ཡང་དང་འཇམ
། །དང་བ་དང་ནི་དྲི་ང་མེད༎ འཐུངས་ན་ལྟོ་ལ་མི་གནོད་དང་། །མགྲིན་པ་ལ་ནི་མི་གནོད་པའོ༎ ཞེས་བྱ་བ་ཡིན་ནོ༎ ངོས་ལ་ནི་གཉའ་ཤིང་འཛིན་གྱི་འགྲམ་ནས་བགྲངས་ན་སུམ་འགྱུར་ཏེ་ཞེས་བྱ་བ་ནི་ནང་གི་མཚོ་དེ་གཉའ་ཤིང་འཛིན་གྱི་ངོས་ན་སྲིད་དུ་བགྲང་ན་སུམ་འགྱུར་ཡིན་པས་གཉའ་ཤིང་འཛིན་གྱི་ངོས་རོལ་གྱི་སྲིད་དུ་དཔག་ཚད་ཉི་འབུམ་བཞི་ཁྲི སྟེ། བརྒྱད་ཁྲི་ཕྲག་གཅིག་དང་དེའི་ཕྱོགས་གཡས་གཡོན་གཞན་གཉིས་སུ་རོལ་མཚོ་དེ་འདལ་བའི་ཚུལ་གྱིས་བརྒྱད་ཁྲི་ཕྲག་གཞན་གཉིས་ཡོད་པས་བརྒྱད་ཁྲི་ཕྲག་གསུམ་སྟེ་ཉི་འབུམ་བཞི་ཁྲིར་འགྱུར་རོ༎ འབུམ་ཕྲག་གསུམ་དང་སྟོང་ཕྲག་ནི༎ ཉི་ཤུ་གཉིས་སོ་ཞེས་བྱ་བ་འདི་ནི་མུ་ཁྱུད་འཛིན་གྱི་རི་དང་ཁོར་ཡུག་གཉིས་ཀྱི་བར་གྱི་ཕྱོགས་གཅིག་གི་ཕྱིའི་རྒྱ་མཚོའི་ཚད་དུ་བཤད་པ་ཡིན་ནོ༎ འདིར་མ་ཚང་བས་སྟོང་ཕྲག་གཅིག་དང་བརྒྱ་ཕྲག་གཞན་གཉིས་དང་བརྒྱད་ཅུ་རྩ་ཕྱེད་དང་བརྒྱད་ཁོ་ནའོ་ཞེས་བརྗོད་པར་བྱ་ལ། ཕྱོགས་ཅིག་ཤོས་ལ་ཡང་དེ་དང་འདྲ་བར་བརྗོད་དགོས་སོ༎ དེ་ལྟར་དཔག་ཚད་སྟོང་ཕྲག་གཉིས་དང་བརྒྱ་ཕྲག་ལྔ་དང་བདུན་ཅུ་རྩ་ལྔ་དག་གིས་བསྣན་ན། ཆུ་དང་གསེར་གྱི་དཀྱིལ་འཁོར་གྱི༎ ཐད་ཀར་འབུམ་ཕྲག་བཅུ་གཉིས་དང་། །སྟོང་ཕྲག་གསུམ་དང་བརྒྱ་ཕྲག་ནི༎ ཕྱེད་དང་ལྔ་རྣམས་ཁོ་ནའོ༎ ཞེས་བྱ་བ་འདིས་བཤད་པ་གང་ཡིན་པའི་གཞི་དེ་གཉེར་སོད་པར་འགྱུར་ཏེ། གླིང་བཞིའི་བརྩི་བས་ཇི་ལྟར་བཀོད་པ་བས་ནི་ལྷག་པའི་ཕྱིར་རོ་ཞེ་ན། འདིའི་ལན་གདབ་པར་བྱ་སྟེ། དེ་ནི་ཁོར་ཡུག་གི་ཕྱི་རོལ་ན་ཆུ་དང་གསེར་གྱི་དཀྱིལ་འཁོར་དེ་ཙམ་ལྷག་པའི་ཕྱིར་ཉེས་པ་མེད་དོ༎ འོ་ན་ནི་ཁོར་ཡུག་དེས་གླིང་བཞི་པ་ཁོར་ཡུག་ཏུ་བསྐོར་བ་མ་ཡིན་ནོ་ཞེ་ན། དེས་ནི་སྟེང་གི་ས་ཁོར་ཡུག་ཏུ་བསྐོར་བ་ཡིན་གྱི ། ཆུ་དང་གསེར་གྱི་དཀྱིལ་འཁོར་ནི་མ་ཡིན་ནོ་ཞེས་བྱ་བར་ཁོང་དུ་ཆུད་པར་བྱའོ༎ གཞན་ན་རེ་རི་རབ་ལ་སོགས་པའི་རི་རྣམས་རྔམས་སུའང་འཕང་དང་མཉམ་ཞེས་བྱ་བ་ཤིན་ཏུ་ཟང་ཡག་ཁོ་ནར་འདུག་པ་ནི་མ་ཡིན་ནོ༎ འོ་ན་ཅི་ཞེ་ན། རི་ལྟ་བུའི་ཚུལ་དུ་མན་ཆད་ཀྱི་ཆ་ཅུང་ཟད་ཅིག་ལྷག་པ་ཡིན་ཏེ། ཁྱད་པར་བརྟག་པར་དཀའ་བའི་ཕྱིར་ནི། དེ་དག་རྔམས་སུའང་འཕང་དང་མཉམ༎ ཞེས་བཤད་དོ༎
དེའི་ཕྱིར་མན་ཆད་ཀྱི་ཆ་ཅུང་ཟད་ཅིག་ལྷག་པ་དེ་དང་དེ་དག་གིས་དེ་དག་ལ་བརྟེན་པ་རི་རབ་ལ་སོགས་པས་རྟེན་ཆུ་དང་གསེར་གྱི་བདག་ཉིད་དེ་ཁྱབ་པས་ན་དེ་ནི་འགལ་བ་མེད་དོ་ཞེས་ཟེར་རོ༎ དེ་ནི་ལུས་སམ་ས་ཕྱོགས་གཞན་གྱིས་ཞེས་བྱ་བ་རྒྱས་པར་འབྱུང་བ་ནི་རྡོ་རྗེ་ལྟ་བུའི་ཏིང་ངེ་འཛིན་དེ་ནི་བྱང་ཆུབ་སེམས་དཔའི་སྐུ་ལས་གཞན་པའི་ལུས་སམ། རྡོ་རྗེ་གདན་གྱི་ས་ཕྱོགས་ལས་གཞན་པའི་ས་ཕྱོགས་ཀྱིས་བཟོད་པར་མི་ནུས་སོ་ཞེས་བྱ་བ་ཡིན་ནོ༎ གླིང་གི་དབྱིབས་ཅི་འདྲ་བ་ཞེས་བྱ་བ་ནི་ས་གཞིའི་དབང་གིས་སེམས་ཅན་རྣམས་སྣ་ཚོགས་པ་ཉིད་འདི་ནི་མངོན་སུམ་དུ་གྱུར་པ་ཡིན་ཏེ། གངས་རི་དང་འབིགས་བྱེད་ལ་གནས་པ་རྣམས་དང་། གེ་ར་དང་རི་ཁྲོད་པ་རྣམས་དཀར་ཤམ་དང་སྔོ་བསངས་དག་ཏུ་མཐོང་ངོ་༎ ལུས་དང་ལུས་འཕགས་སྒྲ་མི་སྙན༎ ཞེས་བྱ་བ་ནི་གནས་པ་རྣམས་མང་བའི་ཕྱིར་གནས་ཀྱང་མང་པོའི་ཚིག་ཏུ་བསྟན་ཏོ༎ གཅིག་ནི་སྲིན་པོ་དག་གནས་སོ༎ ཞེས་བྱ་བ་ནི་རྔ་ཡབ་དང་རྔ་ཡབ་གཞན་དག་ལས་གཅིག་ཅིག་ཡིན་ནོ༎ རི་ནག་པོ་དགུ་ནས་ཞེས་བྱ་བ་ནི་རི་མདོག་ནག་པོ་དགུའི་ཕ་རོལ་ནའོ༎ དེའི་དབང་གིས་འདི་འཛམ་བུའི་གླིང་ཞེས་བྱ་བར་གྲགས་ཞེས་བྱ་བ་ནི་འཛམ་བུའི་གླིང་དེའི་དབང་གིས་འཛམ་བུའི་ཤིང་གིས་མཚོན་པའི་གླིང་ལ་འཛམ་བུའི་གླིང་ཞེས་བྱའོ༎ ཡང་ན་དེའི་འབྲས་བུའི་དབང་གིས་ཞེས་བྱ་བ་ནི་ཤིང་འཛམ་བུའི་འབྲས་བུ་སྟེ། འདིའི་འབྲས་བུས་མཚོན་པའི་གླིང་ལ་འཛམ་བུའི་གླིང་ཞེས་བྱ་བའི་ཐ་ཚིག་གོ༎ རྩིག་པ་བཞི་ཞེས་བྱ་བ་ནི་ར་བ་བཞི་ཞེས་བྱ་བའི་ཐ་ཚིག་གོ༎ གཞན་དག་ན་རེ་ངོས་བཞི་ཡིན་ནོ་ཞེས་ཟེར་རོ༎ ལྕགས་ཀྱི་ར་བས་ཀུན་དུ་བསྐོར༎ ཞེས་བྱ་བ་ནི་ལྕགས་ཀྱི་ར་བས་ཁོར་ཡུག་ཏུ་བསྐོར་ཞེས་བྱ་བའི་ཐ་ཚིག་གོ༎ ལྕགས་དག་གིས་ནི་གང་བ་ཡིན༎ ཞེས་བྱ་བ་ནི་ལྕགས་ཀྱིས་སྟེང་ནས་བཀབ་པའོ༎ གཞན་དག་ན་རེ་ལྕགས་ཀྱིས་སྒོ་བཅད་པའོ་ཞེས་ཟེར་རོ༎ ཁྱད་པར་གནས་ཞེས་བྱ་བ་ནི་ཁེབས་པའོ༎ སྔ་མ་བཞིན་ནོ་ཞེས་བྱ་བ་ནི་རྐང་པ་བཏེག་ནས་ནི་པགས་པ་དང་ཤ་དང་ཁྲག་སྐྱེ་བ་ཞེས་བྱ་བའི་ཐ་ཚིག་གོ༎ ཁྱི་སྲེ་བོ་རྣམས་ཀྱང་ཟ་བར་བྱེད། ཅེས་བྱ་བ་ནི་ལོ་མ་རལ་གྱི་ལྟ་བུའི་ནགས་ཀྱི་ནང་ན་ཡོད་པ་དག་གོ༎
ཁྭ་ལྕགས་ཀྱི་མཆུ་ཅན་རྣམས་ཞེས་བྱ་བ་ནི་ཤལ་མ་ལིའི་ནགས་ན་ ཡོད་པ་དག་གོ༎ སྤུ་གྲིའི་ལམ་ལ་སོགས་པ་གསུམ༎ ཞེས་བྱ་བ་ནི་སྤུ་གྲིའི་ལམ་དང་། ལོ་མ་རལ་གྱི་ལྟ་བུའི་ནགས་དང་། ཤལ་མ་ལིའི་ནགས་ཞེས་བྱ་བ་གསུམ་མོ༎ ཐག་མདུང་ཞེས་བྱ་བ་ནི་འཕང་མདུང་ལ་སོགས་པའོ༎ གནོད་པ་ལྷག་པའི་གནས་ཡིན་པའི་ཕྱིར་ལྷག་པ་ཞེས་བྱ་བ་ནི་ལྷག་ཅེས་བྱ་བའི་སྒྲ་ནི་ལྷག་པའི་དོན་ཡིན་ཏེ། འདི་དག་ཏུ་ལྷག་པར་གནོད་པར་བྱེད་པས་ན་ལྷག་པ་ཡིན་ནོ༎ ཇི་ལྟར་ལྷག་པར་གནོད་པ་བྱེད་ཅེ་ན། དེའི་ཕྱིར། དམྱལ་བ་དག་ཏུ་ཞེས་བྱ་བ་རྒྱས་པར་སྨོས་སོ༎ གཞན་དག་ན་རེ་ཞེས་བྱ་བ་ནི་གནས་བརྟན་ཡིད་འོང་སྟེ། དེ་ནི་ལྷག་པ་ཞེས་བྱ་བའི་སྒྲ་འོག་གི་དོན་ཡིན་པར་འདོད་དོ། དེའི་ཕྱིར་དམྱལ་བའི་འཆིང་བའི་འོག་ཏུ་ཞེས་བྱ་བ་སྨོས་ཏེ། མནར་མེད་པ་ལ་སོགས་པའི་དམྱལ་བའི་འཆིང་བའི་འོག་ཏུ་མེ་མ་མུར་ལ་སོགས་པ་འདི་དག་ཏུ་འབྱིང་བས་ན་དེའི་ཕྱིར་དེ་དག་ནི་ལྷག་པའོ་ཞེས་བྱ་བའོ༎ དྲི་བ་ལས་དྲི་བ་གཞན་འབྱུང་སྟེ་ཞེས་བྱ་བ་ནི་ལྷག་པ་བཅུ་དྲུག་གང་ཞེ་ན་ཞེས་སྨྲས་ནས་ལྷག་པ་བཞི་པ་ནི་ཆུ་བོ་རབ་མེད་ཐལ་ཆུ་བསྐོལ་མས་གང་བ་སྟེ། གང་དུ་སེམས་ཅན་དེ་དག་འགྲམ་གཉིས་ནས་སྐྱེས་བུ་ལག་ན་རལ་གྲི་དང་མདུང་ཐུང་དང་ཐག་མདུང་ཐོགས་པ་དག་གིས་འགོག་ཅིང་སྟེང་དུ་འགྲོ་བ་ན་ཡང་གདུ་ཞིང་འཚེད་ལ་ཞེས་བྱ་བ་དེ་ལས་ཅི་སེམས་ཅན་དམྱལ་བའི་སྲུང་མ་དེ་དག ཅེས་བྱ་བའི་དྲི་བ་གཞན་རྒྱས་པར་འབྱུང་བ་ཡིན་ནོ༎ འཆགས་པའི་རླུང་བཞིན་ནོ་ཞེས་བྱ་བ་ནི། ཇི་ལྟར་འཆགས་པའི་ཚེ་སྣོད་ཀྱི་འཇིག་རྟེན་ལ་སོགས་པ་མངོན་པར་འགྲུབ་པར་བྱ་བའི་ཕྱིར་རླུང་དག་གཡོ་བ་ལྟར་དམྱལ་བའི་སྲུང་མ་དེ་དག་ཀྱང་འབྱུང་བ་དང་འབྱུང་བ་ལས་གྱུར་པ་ཙམ་དུ་ཟད་དེ་དེ་དང་འདྲའོ༎ གཤིན་རྗེའི་སྲིན་པོར་སྐྱེ་ཞེས་བྱ་བ་ནི་སྡིག་པའི་ལས་ཅན་ཐམས་ཅད་དམྱལ་བའི་སྲུང་མར་སྐྱེའོ་ཞེས་བྱ་བའི་ཐ་ཚིག་གོ༎ གཤིན་རྗེས་བསྒོ་བ་དག་གིས་ཞེས་བྱ་བ་ནི་གཤིན་རྗེས་ལྷའི་ཕོ་ཉའི་མདོ་ལས་འབྱུང་བ་ལྟ་བུས་བསྒོ་བ་གཤིན་རྗེའི་རྒྱལ་པོའི་ཕོ་བྲང་ན་གནས་པ་གང་དག་གིས་སེམས་ཅན་དེ་དག་དམྱལ་བའི་གནས་སུ་ཁྲིད་པར་བྱེད་པ་དེ་དག་གཤིན་རྗེའི
སྲིན་པོ་ཞེས་བཤད་ཀྱི་ལག་ན་རལ་གྲི་དང་མདུང་ཐུང་དང་ཐག་མདུང་ཐོགས་པ་གང་དག་གནོད་པའི་ལས་བྱེད་པ་རྣམས་ནི་མ་ཡིན་ནོ༎ ད་ནི་ལས་དེ་གང་དུ་རྣམ་པར་སྨིན་ཞེས་བྱ་བ་ནི་དམྱལ་བའི་སྲུང་མ་རྣམས་ཀྱིས་དམྱལ་བར་ལས་བྱས་པ་གང་དུ་རྣམ་པར་སྨིན་ཞེས་བྱ་བ་ཡིན་ནོ༎ དེ་དག་ཉིད་དུ་སྟེ་ཞེས་བྱ་བ་རྒྱས་པར་འབྱུང་བ་ནི་གང་དག་ཏུ་མཚམས་མེད་པ་བྱེད་པ་རྣམས་ཀྱི་རྣམ་པར་སྨིན་པའི་གོ་སྐབས་ཡོད་པའི་དམྱལ་བ་དེ་དག་ཏུ་དམྱལ་བའི་སྲུང་མ་དེ་དག་གིས་སུ་ཞིག་འགོག །འདི་སྐད་དུ་རེ་ཞིག་དམྱལ་བ་དག་ན་མཚམས་མེད་པ་བྱེད་པ་དེ་དག་གི་མཚམས་མེད་པའི་ལས་ཆེན་པོའི་རྣམ་པར་སྨིན་པ་ཆེན་པོའི་གོ་སྐབས་ཀྱང་ཡོད་ན་དེ་དག་ལ་གནོད་པ་བྱེད་པ་དམྱལ་བའི་སྲུང་མ་རྣམས་ཀྱི་ལས་གང་ཡིན་པའི ལྟ་སྨོས་ཀྱང་ཅི་དགོས་ཞེས་བཤད་པ་ཡིན་ནོ༎ མཚམས་གཅད་པའི་ཕྱིར་རོ་ཞེས་བྱ་བ་ནི་དམྱལ་བའི་སྲུང་མ་རྣམས་ལ་འདི་དག་ལ་སྲེག་པར་མ་བྱེད་ཅིག་ཅེས་མཚམས་བཅད་པའི་ཕྱིར་རོ༎ ཡང་ན་འབྱུང་བའི་ཁྱད་པར་གྲུབ་པའི་ཕྱིར་རོ་ཞེས་བྱ་བ་ནི་དེ་དག་ལ་ལས་དག་གིས་ན་མེ་དེས་ཀྱང་ཚིག་པར་མི་འགྱུར་བ་དེ་ལྟ་བུའི་འབྱུང་བའི་ཁྱད་པར་མངོན་པར་འགྲུབ་པ་ཡིན་ནོ ༎ ལུས་དང་སྒྲར་འགྱུར་བ་དང་མཐུན་པ་དག་ཡིན་ཞེས་བྱ་བ་ལ་ལུས་འགྱུར་བ་དང་མཐུན་པ་ནི་ཆུ་བུར་ཅན་དང་། ཆུ་བུར་རྡོལ་བ་དང་། ཨུཏྤལ་ལྟར་གས་པ་དང་། པདྨ་ལྟར་གས་པ་དང་། པདྨ་ལྟར་ཆེར་གས་པ་དག་སྟེ། དེ་ན་འདུག་པའི་སེམས་ཅན་རྣམས་ཀྱི་ལུས་ཆུ་བུར་ཅན་དང་འདྲ་བའི་ཕྱིར་རོ༎ སྒྲ་འགྱུར་བ་དང་མཐུན་པ་ནི་སོ་ཐམས་ཐམས་དང་། ཨ་ཆུ་ཟེར་བ་དང་། ཀྱི་ཧུད་ཟེར་ཞེས་བྱ་བ་དེ་དག་ཡིན་ནོ༎ དེ་ཉིད་ཀྱི་ཕྱིར་ཞེས་བྱ་བ་ནི་འབྲུའི་ཕུང་པོ་བཞིན་དུ་ཞབས་རྒྱ་ཆེ་བའི་ཕྱིར་རོ༎ ཕྱི་རོལ་ཞེས་བྱ་བ་ནི་ནང་ན་ཡོད་པ་མ་ཡིན་པའོ༎ མེ་ཤེལ་ནི་མེ་ཤེལ་གྱི་བདག་ཉིད་དོ༎ ཆུ་ཤེལ་ནི་ཆུ་ཤེལ་གྱི་བདག་ཉིད་དོ༎ ཅི་རིགས་པར་ཞེས་བྱ་བ་ནི་དཀྱིལ་འཁོར་དེ་གཉིས་ཡུལ་དང་དུས་ཀྱི་གནས་སྐབས་ཀྱི་ཁྱད་པར་དང་མཐུན་པར་མིག་ལ་སོགས་པ་ལ་ཕན་འདོགས་པར་བྱེད་པ་དང་གནོད་པར་བྱེད་པ་ཡིན་ནོ ༎ དེ་བཞིན་དུ་གཞན་དག་ལ་ཡང་སྦྱར་བར་བྱའོ་ཞེས་བྱ་བ་ཇི་ལྟ་ཞེ་ན།
གང་གི་ཚེ་ཤར་གྱི་ལུས་འཕགས་སུ་ནི་ནམ་ཕྱེད་པ་དེའི་ཚེ་འཛམ་བུའི་གླིང་དུ་ ཉི་མ་ནུབ་པོ༎ ནུབ་ཀྱི་བ་ལང་སྤྱོད་དུ་ཉི་མ་ཕྱེད་དོ༎ བྱང་གི་སྒྲ་མི་སྙན་དུ་ཉི་མ་ཤར་རོ་ཞེས་བྱ་བ་དེ་བཞིན་དུ་གཞན་དག་ལ་ཡང་སྦྱར་བར་བྱ་བ་ཡིན་ནོ༎ དབྱར་གྱི་ཟླ་བ་གཉིས་པའི་ཐ་མའི་ཚེས་དགུ་ནས་མཚན་རིང་ཞེས་བྱ་བ་ནི་དབྱར་གྱི་ཟླ་བ་ནི་དབྱར་ཟླ་ཐ་ཆུངས་ནས་སྟོན་ཟླ་ཐ་ཆུངས་ཀྱི་བར་བཞི་ཡིན་ལ། ཟླ་བ་ཐམས་ཅད་ཀྱང་མར་གྱི་ངོ་བོ་སྔ་སྟེ་དེ་ལ་དབྱར་ཟླ་ཐ་ཆུངས་ཡར་གྱི་ངོའི་ཚེས་དགུ་ནས་མཚན་མོ་རིང་བར་འགྱུར་རོ༎ དགུན་རྣམས་ཀྱི་ནི་བཞི་པ་ལ༎ ཐུང་ངུར་འགྱུར་རོ་ཞེས་བྱ་བ་ནི་དགུན་གྱི་ཟླ་བ་ནི་སྟོན་ཟླ་ཐ་ཆུངས་ཉ་ནས་དཔྱིད་ཟླ་ར་བ་ཉའི་བར་ཡིན་ཏེ། དེ་ལས་དགུན་ཟླ་ཐ་ཆུངས་ཡར་གྱི་ངོའི་ཚེས་དགུ་ནས་མཚན་མོ་ཐུང་ངུར་འགྱུར་རོ༎ ཕ་རོལ་ངོས་སུ་གྲིབ་མ་འབབ་པས་དཀྱིལ་འཁོར་མ་རངས་པར་སྣང་ངོ་ཞེས་བྱ་བ་ནི་དཔེར་ན་ཀ་བ་ལ་སྒྲོན་མའི་གྲིབ་མ་བབ་པ་ཇི་ལྟ་ཇི་ལྟར་ཀ་བ་དང་ཉེ་བར་གྱུར་པ་དེ་ལྟ་དེ་ལྟར་ཀ་བ་རང་གི་གྲིབ་མས བསྒྲིབས་པར་འགྱུར་ཏེ། སྒྲོན་མ་ཐག་རིང་པོ་ན་འདུག་པ་ནི་ཀ་བ་རངས་པར་སྣང་ལ། ཆུང་ཟད་ཅིག་གིས་ཉེ་ན་ནི་ཆུང་ཟད་འབྲི་བར་འགྱུར་བ་ནས། ཤིན་ཏུ་ཉེ་བ་ན་ཀ་བ་དེ་མི་སྣང་བའི་ངོ་བོའི་བར་དུ་འགྱུར་བ་དེ་དང་འདྲ་སྟེ། དེ་ལྟ་བུ་དེ་ནི་རྒྱུ་བའི་ཚུལ་ཡིན་ནོ་ཞེས་བྱ་བ་ནི་རྣལ་འབྱོར་སྤྱོད་པ་པ་རྣམས་ན་རེ་ངོས་བླ་འོག་འཛུལ་བའི་ཚུལ་གྱིས་ཟླ་བའི་དཀྱིལ་འཁོར་གྱི་འོག་རོལ་གྱི་ཆ་འབྲི་བ་དང་འཕེལ་བར་འགྱུར་རོ་ཞེས་ཟེར་རོ༎ རྒྱལ་ཆེན་བཞིའི་རིས་པ་ཞེས་བྱ་བ་ནི་རྒྱལ་པོ་ཆེན་པོ་བཞིའི་རིས་ནི་ཚོགས་སོ༎ དེ་ན་ཡོད་པ་ནི་རྒྱལ་ཆེན་བཞིའི་རིས་པ་དག་གོ༎ རི་རབ་ཀྱི་བང་རིམ་ལ་སོགས་པ་ཞེས་བྱ་བ་ལ་སོགས་པ་ཞེས་བྱ་བའི་སྒྲས་ནི་མུ་ཁྱུད་འཛིན་ལ་སོགས་པ་བསྡུའོ༎ བར་གྱི་ཐག་ནི་སྟོང་ཕྲག་བཅུ༎ ཞེས་བྱ་བ་ནི་བར་གྱི་ཐག་དཔག་ཚད་ཁྲིའོ་ཞེས་བྱ་བའི་ཐ་ཚིག་གོ༎ ཕྱེད་མན་ཆད་དུ་ཕྱིན་ཏོ་ཞེས་བྱ་བ་ནི་ཕྱེད་ཁེབས་པ་ཡིན་ནོ༎ རྟག་མྱོས་ཞེས་བྱ་བ་ནི་རྟག་ཏུ་མྱོས་པར་གྱུར་པ་ཞེས་བརྗོད་པར་བྱ་བ་ཡིན་པ་ལས་ཚིགས་སུ་བཅད་པ་བསྡེབས་པ་དང་མཐུན་པར་རྟག་མྱོས་ཞེས་བཤད་དེ་དོན་གཅིག་པའི་ཕྱིར་རོ༎ བཞི་པ་ལ་ནི། རྒྱལ་པོ་ཆེན་པོ་བཞི་བདག་ཉིད༎ ཅེས་བྱ་བ་ནི་ཤར་གྱི་ཕྱོགས་ཆ་ན་ནི་ཡུལ་འཁོར་སྲུང་ངོ་༎
ལྷོ་ཕྱོགས་ན་ནི་འཕགས་སྐྱེས་པོའོ༎ ནུབ་ཀྱི་ཕྱོགས་ན་ནི་སྤྱན་མི་བཟང་ངོ་༎ བྱང་ཕྱོགས་ན་ནི་རྣམ་ཐོས་ཀྱི་བུའོ་ཞེས་བྱ་བར་གོ་རིམས་ཁོང་དུ་ཆུད་པར་བྱའོ༎ རྒྱལ་ཆེན་བཞིའི་ལྷ་རྣམས་ཞེས་བཤད་དོ་ཞེས་བྱ་བ་ནི་གང་གི་ཕྱིར་བང་རིམ་བཞི་པ་ན་རྒྱལ་པོ་ཆེན་པོ་བཞིའི་བདག་ཉིད་གནས་པ་དེའི་ཕྱིར་རྒྱལ་ཆེན་བཞིའི་ལྷ་རྣམས་ཞེས་བཤད་དོ༎ རྒྱལ་པོ་ཆེན་པོ་བཞི་དག་ཡོད་པའི་ཕྱིར་རོ༎ ཐམས་ཅད་པས་ཆེ་བ་ཡིན་ཞེས་བྱ་བ་ནི་རབ་ཏུ་མང་བའོ༎ དེ་ནི་ངོས་ལ་ཉི་ཁྲིའོ༎ ཞེས་བྱ་བ་གལ་ཏེ་དེ་ལྟ་ཡིན་ན་ཇི་ལྟར ། དེ་དག་རྔམས་སུའང་འཕང་དང་མཉམ༎ ཞེས་བྱ་བ་འདི་བཤད་ཅེ་ན། དེ་དག་གི་བསམ་པ་ནི་རྐེད་ཀྱི་ཆ་ཁོ་ན་ལ་བཏགས་ནས་དེ་སྐད་དུ་བཤད་པར་ཟད་དོ་སྙམ་པ་ཡིན་ནོ༎ ཕྱེད་དང་གཉིས་ཞེས་བྱ་བ་ནི༎ འདི་ལ་ཕྱེད་ལྷག་པར་ཡོད་པས་ན་ཕྱེད་དང་གཉིས་སོ༎ ཡང་ན་འདི་ལ་དཔག་ཚད་ཕྱེད་དང་གཉིས་ཡོད་པས་ན་དཔག་ཚད་ཕྱེད་དང་གཉིས་པ་སྟེ། འཕང་དུ་ཞེས་བྱ་བ་ཚིག་ཁོང་ནས་དྲང་ངོ་༎ ཚོན་བརྒྱས་ཞེས་བྱ་བ་ནི་ཚོན་རྩི་སྣ་བརྒྱས་སོ༎ རིན་པོ་ཆེ་དང་གནས་རྣམ་པ་དུ་མ་ཕུན་སུམ་ཚོགས་པ་ཞེས་བྱ་བ་ནི་རིན་པོ་ཆེ་རྣམ་པ་དུ་མ་ཕུན་སུམ་ཚོགས་པ་དང་གནས་རྣམ་པ་དུ་མ་ཕུན་སུམ་ཚོགས་པའོ༎ གནས་གཞན་ཐམས་ཅད་ཀྱི་དཔལ་དག་སྟེ། དེ་དག་གི་ཆེ་བའི་བདག་ཉིད་ནི་ཆེ་བ་ཉིད་དག་གོ༎ དེ་རྣམས་ངོ་ཚ་བར་བྱེད་པ་ནི་ངོ་ཚ་བ་སྟེ་ངོ་ཚ་བསྐྱེད་པའོ་ཞེས་བྱ་བའི་ཐ་ཚིག་གོ༎ ངོས་ཀྱི་སྲིད་དུ་དཔག་ཚད་ཉིས་བརྒྱ་ལྔ་བཅུ་པ་ཞེས་བྱ་བ་འདི་ནི་ངོས་གཅིག་གི་ཚད་ཡིན་ཏེ་བཞི་པའི་བར་དུ་ཡང་ཚད་ནི་འདི་ཡིན་ནོ༎ ཕྱོགས་བཞི་ཞེས་བྱ་བ་ནི་འདི་ལ་ཕྱོགས་བཞི་ཡོད་པ་ན་ཕྱོགས་བཞིའོ༎ ས་གཞི་བཟང་ཞེས་བྱ་བ་ནི་འདི་དག་ལས་གཞི་མཛེས་པ་ཡོད་པས་ན་ལྷ་རྣམས་ཀྱི་རྩེ་བའི་གནས་ས་གཞི་བཟང་པོ་དག་ཡིན་ནོ༎ དཔག་ཚད་ཉི་ཤུ་འདས་ནས་རྩེ་བའི་གནས་ཡོད་པས་ན་དཔག་ཚད་ཉི་ཤུས་བཅད་པ་ན་ཞེས་བྱའོ༎ སུམ་ཅུ་རྩ་གསུམ་པ་ཞེས་བྱ་བ་ནི་དེ་དག་ན་སུམ་ཅུ་རྩ་གསུམ་ཡོད་པས་ནི་སུམ་ཅུ་རྩ་གསུམ་པ་རྣམས་སོ༎ དེ་དག་ནི་འདོད་པའི་དགའ་བའི་མཆོག་གི་གནས་ནི་འདོད་པའི་དགའ་བ་ཁྱད་པར་ཅན་གྱི་གནས་སོ༎
ཤིང་ལས་མི་ འདའ་བ་ལས་དགོངས་ཏེ་གསུངས་སོ་ཞེས་བྱ་བ་ནི་དྲི་དེ་ཤིང་ས་བརྟོལ་དེ་ལས་མི་འདའ་བར་འདུག་སྟེ། དེའི་ཡལ་ག་དང་འདབ་མ་དང་ལོ་མ་ནི་དཔག་ཚད་ལྔ་བཅུར་ཁྱབ་པར་གནས་ལ། ཤིང་དེ་ལྟ་བུ་ལས་མི་འདའ་བ་ལས་དགོངས་ནས་རྫི་ཕྱོགས་མ་ཡིན་པར་ནི་དཔག་ཚད་ལྔ་བཅུར་ལྡང་ངོ་ཞེས་གསུངས་པར་ཟད་དོ༎ འདིར་ལན་དུ་དེ་རྫི་ཕྱོགས་མ་ཡིན་པར་འགྲོ་བ་ནི་མ་ཡིན་ཞེས་བྱ་བ་སྨོས་ཏེ། གང་དུ་འབྱུང་བ་དེ་ཁོ་ནར་འཇིག་པར་འགྱུར། ཡུལ་གཞན་དུ་རྒྱུན་གྱི་རྒྱུན་འཆགས་པར་མི་འགྱུར་ན། རྫི་ཕྱོགས་མ་ཡིན་པར་ནི་དཔག་ཚད་ལྔ་བཅུར་ལྡང་ངོ་ཞེས་ཀྱང་ཅིའི་ཕྱིར་བཤད་དེ་དེ་ལྟ་བས་ན་འདི་ནི་ལན་དུ་མི་རུང་ངོ་༎ དེའི་ཕྱིར་ལན་གཞན་དེ་ཉིད་ཀྱི་ཞེས་བྱ་བ་འདི་རྒྱས་པར་སྨོས་སོ༎ ཡང་ཅིའི་ཕྱིར་རྫི་ཕྱོགས་ནི་དཔག་ཚད་བརྒྱར་ངད་ལྡང་ལ་རྫི་ཕྱོགས་མ་ཡིན་པར་ནི་ལྔ་བཅུར་ལྡང་གི་དེ་ཕན་ཆད་དུ་མ་ཡིན་ཞེ་ན། དེའི་ཕྱིར་རྒྱུན་ཆུང་བ་དང་ཆེས་ཆུང་བ་དང་ཆེས་ཤིན་ཏུ་ཆུང་བར་འགྱུར་བའི་ཕྱིར་ཞེས་བྱ་བ་རྒྱས་པར་སྨོས་ཏེ། རླུང་ཆུང་ངུས་བཀག་པའི་ཕྱིར་ཆུང་བ་དང་ཆེས་ཆུང་བ་དང་ཆེས་ཤིན་ཏུ་ཆུང་བར་འགྱུར་རོ༎ དེས་ནི་དྲིའི་རྒྱུན་དེ་མྱུར་བ་ཁོ་ནར་ཀུན་དུ་འཆད་པར་འགྱུར་ཏེ། རྒྱུ་དེའི་ཕྱིར་དེ་བཞིན་དུ་ལམ་རིང་པོ་དཔག་ཚད་བརྒྱའི་བར་དུ་མི་འགྲོའོ༎ འོན་ཏེ་རླུང་ལ་བསྒོས་ནས་ཀྱང་སྐྱེ་ཞེས་བྱ་བ་ནི་ཇི་ལྟར་ཏིལ་དག་ལ་ཡོད་པའི་མེ་ཏོག་གི་དྲི་ལས་དྲི་གཞན་འབྱུང་བ་དེ་དག་ཁོ་ན་ཡིན་གྱི། མེ་ཏོག་གི་དྲི་མ་ཡིན་པ་ལྟ་བུ་ཡིན་པ་ཞིག་གམ་ཞེས་བྱ་བ་ཡིན་ནོ༎ སྨྲས་པ་གལ་ཏེ་དྲི་དེ་རྫི་ཕྱོགས་མ་ཡིན་པར་དཔག་ཚད་ལྔ་བཅུར་ངད་ལྡང་ན། འོ་ན་བཅོམ་ལྡན་འདས་ཀྱིས། མེ་ཏོག་དྲི་ནི་རྫི་ཕྱོགས་མིན་མི་འགྲོ༎ ཞེས་གང་རྒྱས་པར་གསུངས་པ་ཇི་ལྟར་དྲང་། རྩ་བའི་དྲི་ནི་གླ་སྒང་ལ་སོགས་པའིའོ༎ བྱ་བ་དང་བྱ་བ་མ་ཡིན་པ་འགྲོ་བར་བྱེད་པ་ཞེས་བྱ་བ་ནི་བྱ་བ་དང་བྱ་བ་མ་ཡིན་པ་ལ་གཏོད་པར་བྱེད་པ་སྟེ། འཇུག་པར་བྱེད་པ་ཞེས་བྱ་བའི་ཐ་ཚིག་གོ༎ གང་དག་གི་སྣོད་མངོན་པའི་མདོར་བསྡུ་ན་ཞེས་བྱ་བ་ལ། སྣོད་ནི་གནས་ཏེ་རྩེད་མོས་དྲན་རླག་པ་དང་རབ་ཏུ་རྒོད་པ་ལ་སོགས་པ་ལྷ་གཞན་ཡང་ཕལ་མོ་ཆེ་ཞིག་ཡོད་པས་འདི་ནི་མདོར་བཤད་པ་ཡིན་ནོ༎
འདི་དག་ལ་གཉིས་ཀྱིས་གཉིས་ནས་བལྟས་པའི་བར་གྱི་འཁྲིག་པ་ཡོད་པས་ན། གཉིས་གཉིས་འཁྱུད་དང་ལག་བཅངས་དང་། །དགོད་དང་བལྟས་པས་འཁྲིག་པ་ཡིན་ནོ༎ ཐམས་ཅད་ཀྱང་གཉིས་ཀྱིས་གཉིས་སྤྲོད་པས་ཡིན་ནོ་ཞེས་བྱ་བ་ནི་བྱེ་བྲག་ཏུ་སྨྲ་བ་རྣམས་ན་རེ་འདོད་པ་ན་སྤྱོད་པའི་ལྷ་དྲུག་ཅར་ཡང་གཉིས་ཀྱིས་གཉིས་སྤྲོད་པས་གདུང་བ་དང་འབྲལ་ལོ༎ བརྟགས་པ་ལས་བཤད་པ་ནི་དུས་ཀྱི་ཚད་ཡིན་ཞེས་བྱ་བ་ནི་དུས་ཇི་སྲིད་ཀྱིས་གཉིས་ཀྱིས་གཉིས་དང་འཁྱུད་པ་དང་ལག་བཅངས་དང་། དགོད་པ་དང་བལྟས་པ་དག་ཡིན་པའི་དུས་དེ་སྲིད་ཀྱིས་གོ་རིམས་བཞིན་དུ་ས་དང་འབྲེལ་བར་གནས་པ་དང་། འཐབ་བྲལ་བ་དང་། དགའ་ལྡན་པ་དང་། འཕྲུལ་དགའ་བ་དང་། གཞན་འཕྲུལ་དབང་བྱེད་པ་རྣམས་ཀྱིས་གཉིས་ཀྱིས་གཉིས་སྤྲོད་པ་ཡིན་ནོ་ཞེས་ཟེར་རོ༎ ཇི་ཙམ་ཇི་ཙམ་དུ་ཞེས་རྒྱས་པར་འབྱུང་བ་ནི་ཇི་ཙམ་ཇི་ཙམ་དུ་གོང་ནས་གོང་དུ་ཡུལ་རྣམས་ཆེས་ཤས་ཆེ་བ་དེ་ཙམ་དེ་ཙམ་དུ་འདོད་ཆགས་ཏེ་འཁྲིག་པའི་དུས་ཀྱང་ཆེས་ཤས་ཆེའོ་སྙམ་དུ་བསམས་པ་ཡིན་ནོ༎ དེ་དག་ཀྱང་ལྷའི་རིས་བཞི་རྣམས་སོ་ཞེས་བྱ་བ་ནི་རྒྱལ་ཆེན་བཞིའི་རིས་པ་ནས་དགའ་ལྡན་པའི་བར་རོ༎ འདི་དག་ལ་ཇི་ལྟར་བྱུང་བ་ཡོངས་སུ་ལོངས་སྤྱོད་པ་དེ་ཡོད་པས་ཇི་ལྟར་བྱུང་བ་ལ་ཡོངས་སུ་ལོངས་སྤྱོད་པའོ༎ དེའི་ངོ་བོ་ཉིད་དེ་དེའི་ཕྱིར་རོ༎ ཇི་ལྟར་འདོད་པ་བཞིན་བདག་ཉིད་ཀྱིས་སྤྲུལ་པ་ལ་ཡོངས་སུ་ལོངས་སྤྱོད་པ་ཡང་སྔ་མ་བཞིན་ནོ༎ ཇི་ལྟར་འདོད་པ་བཞིན་བདག་དང་གཞན་གྱིས་སྤྲུལ་པ་ཡོངས་སུ་ལོངས་སྤྱོད་པའི་ཕྱིར་ཞེས་བྱ་བ་ནི་བདག་ཉིད་དང་གཞན་གྱིས་སྤྲུལ་པ་ནི་བདག་དང་གཞན་གྱིས་སྤྲུལ་པའོ༎ དེ་དག་ལ་ཡོངས་སུ་ལོངས་སྤྱོད་པ་སྟེ་སྔ་མ་བཞིན་ནོ༎ ཁ་ཅིག་ནི་ཇི་ལྟར་འདོད་པ་བཞིན་གཞན་གྱིས་སྤྲུལ་པ་ལ་ཡོངས་སུ་ལོངས་སྤྱོད་པའི་ཕྱིར་རོ་ཞེས་བྱ་བ་འདོན་ཏོ༎ འདོན་པ་དེ་ལ་ནི་འདི་ལྟར་ཚིག་རྣམ་པར་སྦྱར་བར་བྱ་སྟེ། གཞན་གྱིས་སྤྲུལ་པ་ནི་ཇི་ལྟར་འདོད་པ་བཞིན་གཞན་གྱིས་སྤྲུལ་པའོ༎ དེ་ལ་ཡོངས་སུ་ལོངས་སྤྱོད་པ་སྟེ་སྔ་མ་བཞིན་ནོ༎ འཕྲུལ་དགའ་བ་རྣམས་ནི་གཞན་གྱིས་སྤྲུལ་པའི་འདོད་པ་དག་ལ་ཡོངས་སུ་ལོངས་སྤྱོད་པ་འབྱོར་པར་མི་འགྱུར་ཏེ།
དེ་ལྟར་ན་འཕྲུལ་དགའ་བ་ རྣམས་ལས་གཞན་འཕྲུལ་དབང་བྱེད་པ་རྣམས་ཁྱད་པར་དུ་རབ་ཏུ་བསྟན་པ་ཡིན་ནོ༎ འདིར་སྤྲུལ་པ་ནི་གཟུགས་ལ་སོགས་པ་ཕྱི་ཡུལ་ཡིན་པར་རིག་པར་བྱའོ༎ དབེན་པ་ལས་སྐྱེས་པ་ནི་བསམ་གཏན་དང་པོའི་ས་པ་སྟེ། མི་དགེ་བ་ལས་དབེན་པའི་ཕྱིར་རོ༎ ཏིང་ངེ་འཛིན་ལས་སྐྱེས་པ་ནི་བསམ་གཏན་གཉིས་པའི་ས་པ་སྟེ། རྟོག་པ་དང་དཔྱོད་པ་དང་བྲལ་བའི་ཕྱིར་རོ༎ དགའ་བའི་བདེ་བ་ནི་དགའ་བའི་མཚན་ཉིད་ཀྱི་བདེ་བའོ༎ དགའ་བ་མེད་པའི་བདེ་བ་ནི་ཡིད་བདེ་བ་དང་བྲལ་བའི་ཕྱིར་རོ༎ བདེ་བར་གནས་པ་ཞེས་བྱ་བ་ལ་བདེ་བ་ཞེས་བྱ་བ་ནི་བྱ་བའི་ཁྱད་པར་ཡིན་ནོ༎ བདེ་བ་སྐྱེ་བ་ཉིད་དཔྱད་པར་བྱའོ་ཞེས་བྱ་བ་ནི་བསམ་གཏན་ཁྱད་པར་ཅན་ནི་བདེ་བ་མེད་པའི་ཕྱིར་བདེ་བ་སྐྱེ་བ་ཡིན་ནོ་ཞེས་བརྗོད་པར་ནི་མི་ནུས་ཀྱི། དགེ་བའི་རྣམ་པར་སྨིན་པ་ཉིད་ཡིན་པས་བདེ་བ་དང་འདྲ་བའི་ཕྱིར་བདེ་བ་སྐྱེ་བའོ་ཞེས་བྱ་བ་རྣམ་པར་གཞག་པར་ནི་ནུས་སོ༎ གལ་ཏེ་བསམ་གཏན་བཞི་པ་ཡང་བདེ་བ་སྐྱེ་བ་ཡིན་པར་ཐལ་བར་འགྱུར་རོ་ཞེ་ན། མ་ཡིན་ཏེ། ས་དེ་ན་བདེ་བ་མེད་པའི་ཕྱིར་རོ༎ དེ་ལྟ་བས་ན་འདི་ནི་དཔྱད་པར་བྱ་བ་ཡིན་ནོ་སྙམ་དུ་བསམས་པ་ཡིན་ནོ༎ ལྷག་མ་རྣམས་ཀྱང་དེ་དང་འདྲའོ་ཞེས་བྱ་བ་ནི་རྫུ་འཕྲུལ་གྱིས་སམ། གཞན་ལ་བརྟེན་ནས་འཐབ་བྲལ་བ་རྣམས་དགའ་ལྡན་པའི་ནང་དག་ཏུ་འགྲོ་བར་འགྱུར་ཏེ། གལ་ཏེ་རྫུ་འཕྲུལ་དང་ལྡན་པའམ། དེ་ན་གནས་པའི་ལྷས་ཁྲིད་ནའོ༎ ས་མཚུངས་པ་དག་ནི་རྒྱལ་ཆེན་བཞི་པ་རྣམས་སུམ་ཅུ་རྩ་གསུམ་པའི་ནང་དག་ཏུ་འགྲོའོ༎ གོང་དུ་སྐྱེས་པ་འོངས་པ་མཐོང་བར་འགྱུར་གྱི་ཞེས་བྱ་བ་ནི་ས་མཚུངས་པ་པ་ཡིན་གྱི། ས་གོང་མ་པ་ནི་མ་ཡིན་ཏེ། བསམ་གཏན་དང་པོར་སྐྱེས་པ་ཡང་མ་ཡིན་ལ་བསམ་གཏན་གཉིས་པར་སྐྱེས་པ་ཡང་མ་ཡིན་ནོ་ཞེས་བྱ་བ་ལ་སོགས་པ་ཡིན་ནོ༎ དེའི་འདོད་པས་ཞེས་བྱ་བ་ནི་གོང་དུ་སྐྱེས་པའི་འདོད་པས་སོ༎ འདི་ན་འཁོད་པ་ཞེས་བྱ་བ་ནི་འདུག་པས་ན་འདི་ན་འཁོད་པའོ༎ ས་གོང་མ་པ་ཞེས་པའི་ཐ་ཚིག་སྟེ། སྡེ་པ་གཞན་དག་ན་རེ་འདི་ན་འཁོད་པ་བཞིན་དུ་མཐོང་བར་འགྱུར་རོ་ཞེས་ཟེར་རོ༎
རེག་བྱ་རེག་པར་མི་འགྱུར་བ་བཞིན་ནོ་ཞེས་བྱ་བ་འདི་ནི་དཔེར་བརྗོད་པ་ཙམ་དུ་ཟད་པ་སྟེ། སྒྲ་ཇི་ལྟ་བ་བཞིན་ནོ་ཞེས་བྱ་བ་འདི་ཡང་ཤེས་པར་བྱའོ༎ འཐབ་བྲལ་བ་ལ་སོགས་པ་འདོད་པ་ན་སྤྱོད་པ་བཞིའི་གནས་ཀྱང་གོང་མ་ཉིས་འགྱུར་རོ་ཞེས་བྱ་བ་ནི་དགའ་ལྡན་གྱི་གནས་ནི་འཐབ་བྲལ་བའི་གནས་ཀྱི་ཉིས་འགྱུར་རོ་ཞེས་བྱ་བ་ལ་སོགས་པ་ཡིན་ནོ༎ བཞི་པ་ནི་ཚད་མེད་དོ་ཞེས་བྱ་བ་ན་གཞལ་མེད་ཁང་སྐར་མ་བཞིན་དུ་འོག་གཞི་དང་མི་ལྡན་པའི་ཕྱིར་ཚད་མེད་པ་ཉིད་སྲིད་དོ་སྙམ་དུ་བསམས་པ་ཡིན་ནོ༎ ཚངས་པའི་འཇིག་རྟེན་སྟོང་ཞེས་བྱ་བ་ནི་ཚངས་རིས་པ་དང་ཚངས་པའི་མདུན་ན་འདོན་དང་ཚངས་ཆེན་པ་རྣམས་ཞེས་བྱ་བའི་ཐ་ཚིག་སྟེ། འཇིག་རྟེན་ན་དེ་ལྟར་གྲགས་པའི་ཕྱིར་རོ༎ སྤྱི་ཕུད་ཅེས་བྱ་བ་ནི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སྤྱི་ཕུད་ལྟ་བུ་ཡིན་པའི་ཕྱིར་སྤྱི་ཕུད་ཅེས་བྱའོ༎ འབྱུང་བ་ནི་འཆགས་པ་ཡིན་ནོ་ཞེས་བྱ་བ་ནི་སྣ་ཚོགས་སུ་འབྱུང་བས་ན་འཆགས་པའོ༎ ཡང་ན་འདི་ལ་སྣ་ཚོགས་སུ་འབྱུང་བ་ཡོད་པས་ན་འཆགས་པ་ཡིན་ནོ༎ ཀུན་དུ་འཇིག་པས་ན་འཇིག་པའོ༎ ཡང་ན་འདི་ལ་ཀུན་དུ་འཇིག་པ་ཡོད་པས་ན་འཇིག་པ་སྟེ། དེའི་དུས་ན་སེམས་ཅན་རྣམས་བསམ་གཏན་གཉིས་པའམ། གསུམ་པའམ། བཞི་པ་གཅིག་ཏུ་འཇིག་པར་འགྱུར་རོ༎ འགྲོ་བར་འགྱུར་རོ་ཞེས་བྱ་བའི་ཐ་ཚིག་སྟེ། འོག་ནས། འཆགས་པ་དང་ནི་འཇིག་པ་དང་། །ཞིག་ནས་འདུག་པ་དག་མཉམ་མོ༎ ཞེས་བཤད་པར་བྱའོ༎ འཛམ་བུའི་གླིང་པ་རྣམས་ཀྱི་ཚད༎ ཁྲུ་བཞི་པ་དང་ཕྱེད་དང་བཞི༎ ཞེས་བྱ་བ་ནི་ཁྲུ་ཕྱེད་དང་བཞི་པ་དག་ཡིན་ཏེ། ཁ་གཅིག་ནི་ལུས་ཀྱི་ཚད་ཁྲུ་བཞི་པ་དག་ཀྱང་ཡིན་ནོ༎ ཤར་དང་བ་ལང་སྤྱོད་དང་ནི༎ བྱང་ཞེས་བྱ་བ་འདི་དག་ལ༎ ཤར་དང་བ་ལང་སྤྱོད་དང་བྱང་༎ ཞེས་བྱ་བ་ཡོད་པས་ནི་དེ་དག་ནི། ཤར་དང་བ་ལང་སྤྱོད་དང་ནི༎ བྱང་ཞེས་བྱ་བ་ཡིན་ནོ༎ དེ་དག་ནི་གྲངས་བཞིན་དུ་ཤར་གྱི་ལུས་འཕགས་པ་རྣམས་ནི་ཚད་ཁྲུ་བརྒྱད་དོ༎ བ་ལང་སྤྱོད་པ་རྣམས་ནི་ཚད་ཁྲུ་བཅུ་དྲུག་གོ༎ བྱང་གི་སྒྲ་མི་སྙན་པ་རྣམས་ནི་ཚད་ཁྲུ་སུམ་ཅུ་རྩ་གཉིས་སོ༎ བཞི་ཆ་ནས་ཞེས་བྱ་བ་རྒྱས་པར་འབྱུང་བ་ནི།
རྒྱང་གྲགས་དག་ཕྱེད་དང་གཉིས་ཀྱི་བར་དུ་ཞེས་འབྱུང་བའི་ཕྱིར་བཞི་ཆ་ཞེས་བྱ་བ་ནི་རྒྱང་གྲགས་ཀྱི་ཞེས་བྱ་བར་མངོན་ ཏེ། རྒྱལ་ཆེན་བཞི་པ་རྣམས་ཀྱི་ལུས་ནི་རྒྱང་གྲགས་ཀྱི་བཞི་ཆ་ཙམ་མོ༎ སུམ་ཅུ་རྩ་གསུམ་པ་རྣམས་ཀྱི་ནི་བཞི་ཆ་གཉིས་ཙམ་པ་ཡིན་པ་ནས་གཞན་འཕྲུལ་དབང་བྱེད་པ་རྣམས་ཀྱི་ནི་རྒྱང་གྲགས་གཅིག་དང་། བཞི་ཆ་གཅིག་ཙམ་གྱི་བར་དུ་ཡིན་ནོ༎ ཉིས་འགྱུར་དུ་བསྒྱུར་ནས་དེ་ལས་དཔག་ཚད་གསུམ་ཕྲི་ན་ཞེས་བྱ་བ་ནི་སྤྲིན་མེད་པ་རྣམས་ཀྱི་ལུས་ཀྱི་ཚད་ནི་ཉིས་འགྱུར་དུ་བསྒྱུར་བ་བྱས་ནས་དཔག་ཚད་གསུམ་བོར་ན་དཔག་ཚད་བརྒྱ་ཉི་ཤུ་རྩ་ལྔའོ༎ བསོད་ནམས་སྐྱེས་པ་ལ་སོགས་པ་ཞེས་བྱ་བ་ནི་བསོད་ནམས་སྐྱེས་པ་རྣམས་ཀྱི་ལུས་ཀྱི་ཚད་ནི་དཔག་ཚད་ཉིས་བརྒྱ་ལྔ་བཅུའོ༎ འབྲས་བུ་ཆེ་བ་རྣམས་ཀྱི་ནི་དཔག་ཚད་ལྔ་བརྒྱའོ་ཞེས་བྱ་བར་བརྩི་བར་བྱ་བ་ཡིན་ནོ༎ ཀུ་མུ་ད་དང་པདྨ་བཞིན༎ ཞེས་བྱ་བ་ནི་ཇི་ལྟར་འདི་ནི་མེ་ཏོག་ཀུ་མུ་ད་དག་ཉིན་པར་ནི་ཁ་འཛུམས་ཤིང་མཚན་མོ་ན་ཁ་འབྱེ་ལ་པདྨ་དེ་ལས་བཟློག་པ་དག་ཡིན་པ་ལྟར་དེ་ན་མེ་ཏོག་ཁ་ཅིག་ཁ་འཛུམས་ཤིང་ཁ་འབྱེ་བའི་སྒོ་ནས་ཉིན་མཚན རྣམ་པར་གཞག་པ་ཡིན་ནོ༎ བྱ་རྣམས་སྐད་འབྱིན་པ་དང་སྐད་མི་འབྱིན་པ་ཞེས་བྱ་བ་ནི་སྐད་མི་འབྱིན་པས་ན་མཚན་མོ་ཡིན་ལ་སྐད་འབྱིན་པས་ནི་ཉིན་མོ་ཡིན་པའམ། ཡང་ན་བཟློག་སྟེ་བྱའི་རིགས་ཇི་ལྟ་བ་བཞིན་ནོ༎ གཉིད་སངས་པ་དང་བྲོ་བ་ལས༎ ཞེས་བྱ་བ་ནི་གཉིད་བྲོ་བ་ལས་མཚན་མོ་ཡིན་པར་མངོན་ལ། གཉིད་སངས་པ་ལས་ཉིན་མོ་ཡིན་པར་མངོན་ནོ༎ ལྷག་པ་ལྷག་པ་ཡིན་ཞེས་བྱ་བ་ནི་ལྷག་པ་ནི་ཉི་ཁྲིས་ལྷག་པ་ཡིན་ནོ་ཞེས་བྱ་བའི་ཐ་ཚིག་གོ༎ དེ་ཉིད་ཀྱི་ཕྱིར། དེ་ལྟར་ན་དེ་དག་གི་ཚེའི་ཚད་ནི་གོ་རིམས་བཞིན་དུ་བསྐལ་པ་བཞི་ཁྲི་དང་དྲུག་ཁྲི་དང་བརྒྱད་ཁྲི་ཡིན་ནོ་ཞེས་བྱ་བ་སྨོས་ཏེ། རྣམ་ཤེས་མཐའ་ཡས་སྐྱེ་མཆེད་ན་ནི་བཞི་ཁྲིའོ༎ ཅི་ཡང་མེད་པའི་སྐྱེ་མཆེད་ན་ནི་དྲུག་ཁྲིའོ༎ སྲིད་པའི་རྩེ་མོ་ན་ནི་བརྒྱད་ཁྲིའོ་ཞེས་བྱ་བ་ཡིན་ནོ༎ དེའི་འོག་མ་ནི་བསྐལ་པ་ཆེན་པོའི་ཕྱེད་ལ་ཞེས་བྱ་བ་རྒྱས་པར་འབྱུང་བ་ནི་བར་གྱི་བསྐལ་པ་བརྒྱད་ཅུ་ལ་བསྐལ་པ་ཆེན་པོའོ༎ དེའི་ཕྱེད་ནི་བར་གྱི་བསྐལ་པ་བཞི་བཅུ་སྟེ།
བསྐལ་པ་ཆེན་པོའི་ཕྱེད་ལ་བསྐལ་པར་བྱས་པ་དེའི་ཕྱེད་པོ་བར་གྱི་བསྐལ་པ་ཉི་ཤུ་གང་ཡིན་པ་དེ་ནི་ཚངས་རིས་པ་རྣམས་ཀྱི་ཚེའི་ཚད་ཡིན་ནོ༎ དེའི་ཕྱེད་ལ་བསྐལ་པར་བྱས་པ་བར་གྱི་བསྐལ་པ་བཞི་བཅུ་གང་ཡིན་པ་དེ་ནི་ཚངས་པའི་མདུན་ན་འདོན་པ་རྣམས་ཀྱི་ཚེའི་ཚད་ཡིན་ནོ༎ དེ་དང་དེ་ལྟ་བུའི་བདག་ཉིད་ཀྱི་ཕྱེད་ནི་ཚངས་ཆེན་གྱི་ཚེའི་ཚད་ཡིན་ནོ༎ དེ་ནི་བསྐལ་པ་ཕྱེད་དང་གཉིས་སོ་ཞེས་བྱ་བ་སྟེ། གྲངས་བར་གྱི་བསྐལ་པ་དྲུག་ཅུའོ༎ ཚངས་ཆེན་ལ་སོགས་པ་ཞེས་བྱ་བའི་སྒྲས་ནི་བཟློག་སྟེ་ཚངས་པའི་མདུན་ན་འདོན་རྣམས་དང་ཚངས་རིས་པ་རྣམས་བསྡུའོ༎ དེའི་འོག་མ་ཕྱེད་ཡིན་ནོ་ཞེས་བྱ་བ་ནི་ལྷའི་རིས་འོད་ཆུང་ནས་བཟུང་ཞེས་བསྟན་པ་ལ་ལྟོས་པའི་ཕྱིར་རོ༎ དེ་དག་གི་ཚེའི་ཚད་དུ་བཤད་པ་ཡིན་ནོ་ཞེས་བྱ་བ་ནི་ཚངས་ཆེན་དང་། ཚངས་པའི་མདུན་ན་འདོན་དང་། ཚངས་རིས་པ་དེ་དག་གིའོ༎ འདོད་ལྷའི་ཚེ་དང་ཉིན་ཞག་མཉམ༎ ཞེས་བྱ་བ་རྒྱས་པར་འབྱུང་བ་ནི་རྒྱལ་ཆེན་རིས་བཞི་པ་རྣམས་ཀྱི་ཚེའི་ཚད་དུ་བཤད་པ་གང་ཡིན་པ་དེ་ནི་ཡང་སོས་ཀྱི་ཉིན་ཞག་གཅིག་ཡིན་ལ། དེ་བཞིན་དུ་གཞན་འཕྲུལ་དབང་བྱེད་པ་རྣམས་ཀྱི་ཚེའི་ཚད་དུ་བཤད་པ་གང་ཡིན་པ་དེ་ནི་ཚ་བའི་ཉིན་ཞག་གཅིག་ཅེས་བྱ་བའི་བར་དུ་ཡིན་ནོ༎ འདོད་པའི་ལྷ་དང་འདྲ་བ་ཡིན༎ ཞེས་བྱ་བ་ནི་འདོད་པའི་ལྷ་རྣམས་ཀྱི་དང་འདྲ་བས་འདོད་པའི་ལྷ་དང་འདྲ་བ་ཡིན་ནོ༎ དེས་ན་ཟླ་བ་བཅུ་གཉིས་པའི་ལོས། དེ་ནི་ཡོད་པའི་ལོ་ལྔ་བརྒྱ༎ ཞེས་བྱ་བའི་བར་དུ་ཡིན་ནོ་ཞེས་བྱ་བ་ནི་དེ་དག་གི་ཚེའི་ཚད་དེ་ན་ཡོད་པའི་ཉིན་ཞག་དེས་ནི་ཉིན་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པས་དེ་ན་ཡོད་པའི་ལོ་ལྔ་བརྒྱ་ཐུབ་པོ་ཞེས་བྱ་བ་ལ་སོགས་པ་ཡིན་ནོ༎ དེ་བཞིན་དུ་གཞན་དག་ལ་ཡང་ཅི་རིགས་པར་སྦྱར་བར་བྱའོ་ཞེས་བྱ་བ་ནི་འཐབ་བྲལ་བ་རྣམས་ཀྱི་ཚེའི་ཚད་གང་ཡིན་པ་དེ་ནི་སེམས་ཅན་དམྱལ་བ་ཆེན་པོ་བསྡུས་འཇོམས་ཀྱི་ཉིན་ཞག་གཅིག་ཡིན་ལ། ཉིན་ཞག་དེས་ན་ཚེའི་ཚད་ནི་ལོ་ཉིས་སྟོང་ཡིན་ནོ་ཞེས་བྱ་བ་ལྟ་བུར་གཞན་དག་ལ་ཡང་ཅི་རིགས་པར་སྦྱར་བར་བྱ་བ་ཡིན་ནོ༎ དགེ་སློང་དག་ཀླུ་བརྒྱད་པོ་འདི་དག་ནི་ཞེས་བྱ་བ་ནི། དགེ་སློང་དག་ཀླུ་བརྒྱད་པོ་འདི་དག་ནི་ཀླུ་ཆེན་པོ་སྟེ། བསྐལ་པར་གནས་པས་འཛིན་པ། བྱའི་རྒྱལ་པོ་ནམ་མཁའ་ལྡིང་གིས་མི་ཕྱིན་པ།
ལྷ་དང་ལྷ་མ་ཡིན་གྱི་གཡུལ་ལ་ཡང་ ཉམས་སུ་མྱོང་ཞིང་སོ་སོར་ཉམས་སུ་མྱོང་བ་ཡིན་ནོ༎ དེ་དག་ཀྱང་གང་ཞེ་ན། འདི་ལྟ་སྟེ། ཀླུའི་རྒྱལ་པོ་དགའ་བོ་དང་། ཀླུའི་རྒྱལ་པོ་ཉེ་དགའ་བོ་དང་། ཀླུའི་རྒྱལ་པོ་རྟ་མགོ་དང་། ཀླུའི་རྒྱལ་པོ་བཏང་བཟུང་དང་། ཀླུའི་རྒྱལ་པོ་ཡིད་ལས་བྱུང་དང་། ཀླུའི་རྒྱལ་པོ་ཡུལ་འཁོར་སྲུང་དང་། ཀླུའི་རྒྱལ་པོ་ནག་པོ་ཆེན་པོ་དང་། ཀླུའི་རྒྱལ་པོ་ཨེ་ལའི་འདབ་པོ་ཞེས་འབྱུང་བ་ཡིན་ནོ༎ ཕྱུར་བུར་བཀང་ཞེས་བྱ་བ་ནི་སྤྱུར་བའོ༎ སྐྱེ་བ་གཅིག་གིས་ཐོགས་པ་ཞེས་བྱ་བ་ནི་སངས་རྒྱས་ཉིད་དུ་ཚེ་གཅིག་གིས་ཐོགས་པའོ༎ སྲིད་པ་ཐ་མ་ཞེས་བྱ་བ་ནི་ཚེ་ཐ་མ་པ་སྟེ། གང་གིས་ན་ཚེ་དེ་ཉིད་ལ་དགྲ་བཅོམ་པ་ཉིད་མངོན་སུམ་དུ་བྱེད་པར་འགྱུར་བའོ༎ དེ་ནི་ཇི་སྲིད་དགྲ་བཅོམ་པ་མ་ཐོབ་ཀྱི་བར་དུ་བར་མ་དོར་འཆི་བ་མེད་དོ༎ དད་པས་རྗེས་སུ་འབྲང་བ་དང་། ཆོས་ཀྱི་རྗེས་སུ་འབྲང་བ་དག་ཀྱང་ཇི་སྲིད་དད་པས་མོས་པ་དང་མཐོང་བས་ཐོབ་པ་དག་ཐོབ་པར་མ་གྱུར་གྱི་བར་དུ་བར་མ་དོར་འཆི་བ་མེད་དོ༎ དེ་དག་ལྷུམས་ན་ཡོད་པ་ཞེས་བྱ་བ་ནི་བྱང་ཆུབ་སེམས་དཔའ་དང་། འཁོར་ལོས་སྒྱུར་བ་ལྷུམས་ན་ཡོད་པ་སྟེ། དེ་དག་གི་ཡུམ་ནི་ཇི་སྲིད་དེ་གཉིས་མ་བལྟམས་ཀྱི་བར་དུ་བར་མ་དོར་འཆི་བ་མེད་དོ༎ དེ་ལྟ་བུ་ལ་སོགས་པའོ་ཞེས་བྱ་བ་ལ་སོགས་པ་ཞེས་བྱ་བའི་སྒྲས་ནི་འགོག་པ་དང་། འདུ་ཤེས་མེད་པའི་སྙོམས་པར་འཇུག་པ་ལ་སྙོམས་པར་ཞུགས་པ་རྣམས་དང་། བྱམས་པ་ལ་སོགས་པ་ལ་སྙོམས་པར་ཞུགས་པ་རྣམས་ཇི་སྲིད་ཏིང་ངེ་འཛིན་དེ་དག་ལས་མ་ལངས་ཀྱི་བར་དུ་བར་མ་དོར་འཆི་བ་མེད་པ་བསྡུའོ༎ སོར་ནི་ཉི་ཤུ་བཞི་ལ་ཁྲུ༎ ཞེས་བྱ་བ་ནི་ཆོས་མངོན་པ་བཤད་པའི་དུས་ཙམ་གྱི་མི་ཁྲུ་གང་གིས་གླིང་བཞི་པ་ལ་སོགས་པའི་ཚད་རྣམ་པར་གཞག་པ་གང་ཡིན་པ་དེ་གཟུང་བར་བྱའོ༎ དགུན་རྣམས་ཀྱི་ཞེས་བྱ་བ་ནི་དཔེར་ན་དབྱར་རྣམས་ཞེས་བྱ་བ་དོན་གཅིག་ལ་ཡང་མང་པོའི་ཚིག་གྲགས་པ་ལྟར་དགུན་རྣམས་དང་དཔྱིད་རྣམས་ཞེས་བྱ་བ་ཡང་དེ་དང་འདྲ་བར་བལྟ་བར་བྱའོ༎ གསུང་རབ་ལས་ནི་དུས་གསུམ་ཁོ་ན་ཡིན་གྱི། འཇིག་རྟེན་པའི་ལྟ་བུར་དྲུག་ནི་མ་ཡིན་ཏེ། དགུན་སྟོད་ནི་གྲང་བར་འདྲ་བའི་ཕྱིར་དགུན་དུ་བཤད་དོ༎ སོས་ཀ་ནི་ཚ་བར་འདྲ་བའི་ཕྱིར་དཔྱིད་དུ་བཤད་དོ༎
སྟོན་སྨད་ནི་ཆར་པ་འབབ་ཏུ་འདྲ་བའི་ཕྱིར་དབྱར་དུ་བཤད་དེ། དེ་ལྟར་དགུན་དང་དཔྱིད་དང་དབྱར༎ ཞེས་བྱ་བ་དག་ཡིན་ནོ༎ སངས་རྒྱས་པ་ཐམས་ཅད་ཀྱི་དུས་དང་པོ་ནི་དགུན་དག་ཡིན་ནོ༎ གཉིས་པ་ནི་དཔྱིད་དོ༎ གསུམ་པ་ནི་དབྱར་རོ༎ དེ་ལ་འདི་ལ་ཕྱེད་ལྷག་པ་ཡོད་པས་ན་ཟླ་བ་ཕྱེད་དང་གཉིས་སོ༎ ཕྱེད་དང་གཉིས་པོ་དེ་འདས་ནས་ཏེ་དགུན་ཟླ་ར་བ་དགུན་ཟླ་འབྲིང་པོ་ཕྱེད་དང་བཅས་པར་འདས་ནས་ལྷག་མ་ཟླ་བ་ཕྱེད་ནི་ལུས་པ་ན་སྟེ། དགུན་ཟླ་འབྲིང་པོ་ཕྱེད་ལས་པ་ན་མར་གྱི་ངོའི་ཚེས་བཅུ་བཞི་ལ་མཁས་པ་སངས་རྒྱས་པ་རྣམས་ཀྱིས་ཞག་མི་ཐུབ་པ་སྟེ་ཞག་གི་ཤོལ་དོར་བར་བྱ་བའོ་ཞེས་བྱ་བའི་ཐ་ཚིག་གོ༎ འདིར་ནི་དགེ་སྦྱོང་རྣམས་ཀྱི་བཅུ་བཞི་པའི་གསོ་སྦྱོང་བྱེད་དོ༎ དེ་བཞིན་དུ་དགུན་ཟླ་ཐ་ཆུངས་དཔྱིད་ཟླ་ར་བའི་ཕྱེད་དང་བཅས་ཏེ་འདས་ན་དཔྱིད་ཟླ་ར་བའི་ཕྱེད་ལུས་པ་ན་ཡང་ཞག་གི་ཤོལ་གཞན་དོར་བར་བྱའོ༎ དེ་བཞིན་དུ་དཔྱིད་དག་ལ་ཡང་དཔྱིད་ཟླ་ཐ་ཆུངས་མར་གྱི་ངོའི་ཚེས་བཅུ་བཞི་དང་། དབྱར་ཟླ་འབྲིང་པོ་མར་གྱི་ངོའི་ཚེས་བཅུ་བཞི་ལ་ཡང་ཞག་གི་ཤོལ་གཞན་དག་དོར་བར་བྱའོ༎ དབྱར་དག་ན་ཡང་སྟོན་ཟླ་ར་བ་མར་གྱི་ངོའི་ཚེས་བཅུ་བཞི་དང་། སྟོན་ཟླ་ཐ་ཆུངས་མར་གྱི་ངོའི་ཚེས་བཅུ་བཞི་ལ་ཞག་གི་ཤོལ་གཞན་དག་དོར་བར་བྱའོ༎ འགྲོ་བ་འཇིག་པ་ཞེས་བྱ་བ་ནི་དམྱལ་བ་ལ་སོགས་པའི་འགྲོ་བ་ལྔ་འགྲོ་བའི་ཕྱོགས་གཅིག་པ་ལྷའི་འགྲོ་བར་འཇིག་པ་སྟེ། གཅིག་ཏུ་འདུ་བར་འགྱུར་བ་ཞེས་བྱ་བའི་ཐ་ཚིག་གོ༎ ཁམས་འཇིག་པ་ཞེས་བྱ་བ་ནི་འདོད་པའི་ཁམས་དང་། གཟུགས་ཀྱི་ཁམས་དག་འཇིག་པའོ༎ སེམས་ཅན་འཇིག་པ་ཞེས་བྱ་བ་ནི་གང་གི་ཚེ་སེམས་ཅན་དག་ཁོ་ན་འཇིག་ཅིང་བསམ་གཏན་དག་ཏུ་གཅིག་ཏུ་འདུ་བར་འགྱུར་བ་ཡིན་གྱི་དེའི་ཚེ་སྣོད་དག་འཇིག་ཅིང་ཉམས་པར་འགྱུར་བ་ནི་མ་ཡིན་ནོ་ཞེས་བྱ་བའི་ཐ་ཚིག་གོ༎ སྣོད་འཇིག་པ་ཞེས་བྱ་བ་ནི་གང་གི་ཚེ་སྣོད་ཁོ་ན་འཇིག་པར་འགྱུར་གྱི་སེམས་ཅན་མ་ཡིན་པ་སྟེ། དེ་ན་སེམས་ཅན་འགའ་ཡང་མེད་པའི་ཕྱིར་རོ༎
གང་འཇིག་རྟེན་འདི་ཆགས་ནས་ཞེས་བྱ་བ་རྒྱས་པར་འབྱུང་བ་ནི་དམྱལ་བར་སྐྱེས་པ་ནས་བརྩམས་ཏེ་བར་གྱི་བསྐལ་པ་ཉི་ཤུར་འཇིག་རྟེན་གང་ཡིན་པ་འདི་འདུག་པར་གྱུར་པ་ལས་ ནི་ངེས་པར་བྱུང་བ་སྟེ། དེ་ཚར་ཕྱིན་པར་བརྗོད་པར་བྱའོ་ཞེས་བྱ་བའི་ཐ་ཚིག་གོ༎ དེ་ལ་ནི་ཞུགས་པ་ཞེས་བརྗོད་པར་བྱ་ཞེས་བྱ་བ་ནི་འཇིག་པ་དེ་མགོ་ཟུག་གོ་ཞེས་བརྗོད་པར་བྱའོ་ཞེས་བྱ་བའི་ཐ་ཚིག་གོ༎ དུད་འགྲོ་མྱོང་བར་འགྱུར་བ་ཞེས་བྱ་བ་ལ་སོགས་པ་ནི་གང་གི་ཚེ་དུད་འགྲོ་དག་ན་སེམས་ཅན་འགའ་ཡང་མ་ལུས་པར་གྱུར་ན་དེ་ཙམ་གྱིས་འདི་ལྟ་སྟེ། དུད་འགྲོ་འཇིག་པས་འཇིག་རྟེན་འདི་ཞིག་པ་ཡིན་ནོ༎ དེའི་ཚེ་གང་ལ་ངེས་པར་དུད་འགྲོ་མྱོང་བར་འགྱུར་བའི་ལས་ཡོད་པ་དེ་ནི་འཇིག་རྟེན་གྱི་ཁམས་གཞན་དག་ཏུ་འཕེན་པར་འགྱུར་ཏེ་ཞེས་བྱ་བ་དང་། དེ་བཞིན་དུ་གང་གི་ཚེ་ཡི་དགས་དག་ན་ཞེས་བྱ་བ་རྒྱས་པར་ཡི་དགས་འཇིག་པ་ཡང་སྦྱར་བར་བྱ་བ་ཡིན་ནོ༎ མི་དང་ལྷན་ཅིག་རྒྱུ་བ་རྣམས༎ ཞེས་བྱ་བ་ནི་མི་དང་ལྷན་ཅིག་རྒྱུ་བའི་ངང་ཚུལ་ཅན་ཏེ་བ་ལང་དང་མ་ཧེ་ལ་སོགས་པའོ༎ མི་དག་གི་ནང་ན་ཞེས་བྱ་བ་ནི་འཛམ་བུའི་གླིང་གི་མི་དག་གི་ནང་ན་ཞེས་བྱ་བའི་ཐ་ཚིག་གོ༎ ཆོས་ཉིད་ཀྱིས་ཐོབ་པ་ཞེས་བྱ་བ་ནི་དེའི་ཚེ་ཆོས་དགེ་བ་རྣམས་ཀྱིས་འགྱུར་བའི་བྱེ་བྲག་ནི་ཆོས་ཉིད་ཅེས་བྱ་སྟེ། འདི་ལ་དེས་ཐོབ་པ་ཡོད་པས་ན་ཆོས་ཉིད་ཀྱིས་ཐོབ་པའོ༎ ཤར་གྱི་ལུས་འཕགས་དང་ནུབ་ཀྱི་བ་ལང་སྤྱོད་འཇིག་པ་དག་ཀྱང་དེ་བཞིན་དུ་སྦྱར་བར་བྱའོ༎ བྱང་གི་སྒྲ་མི་སྙན་འཇིག་པ་ནི་འདི་སྐད་བརྗོད་པར་བྱ་སྟེ། གང་གི་མི་རྣམས་བྱང་གི་སྒྲ་མི་སྙན་ནས་འཆི་འཕོ་བ་ཁོ་ནར་འགྱུར་ཞིང་སྐྱེ་བར་མི་འགྱུར་བ་དེ་ལྟ་བུའི་དུས་ཀྱང་ཡོད་དེ། གང་གི་ཚེ་དེ་ན་སེམས་ཅན་གཅིག་ཀྱང་མ་ལུས་པར་གྱུར་པ་ན་དེ་ཙམ་གྱིས་བྱང་གི་སྒྲ་མི་སྙན་འཇིག་པས་འཇིག་རྟེན་འདི་ཞིག་པ་ཡིན་ནོ་ཞེས་བརྗོད་པར་བྱའོ༎ དེའི་ཕྱིར་དེ་སྐད་བརྗོད་ཀྱི་འཛམ་བུའི་གླིང་འཇིག་པ་ལ་སོགས་པ་ལྟ་བུར་ནི་མ་ཡིན་ཞེ་ན། དེ་ན་འདོད་ཆགས་དང་བྲལ་བ་མེད་པའི་ཕྱིར་རོ་ཞེས་བྱ་བ་སྨོས་ཏེ། བྱང་གི་སྒྲ་མི་སྙན་དེ་ན་འདོད་ཆགས་དང་བྲལ་བ་མེད་པའི་ཕྱིར་རོ༎ སེམས་ཅན་རྣམས་ཀྱི་དེ་འཕེན་པའི་ལས་ཡོངས་སུ་ཟད་པ་དང་ཞེས་བྱ་བ་ནི་སྣོད་འཕེན་པར་བྱེད་ཅིང་སྣོད་སྐྱེད་པར་བྱེད་པ་ཡོངས་སུ་ཟད་པ་དང་ཞེས་བྱ་བའི་ཐ་ཚིག་གོ༎ འདི་ཉིད་ནས་ཀུན་ནས་ཞེས་བྱ་བ་ནི་གླིང་བཞི་པ་ཀུན་ནས་ཞེས་བྱ་བའི་ཐ་ཚིག་གོ༎
ཚངས་པའི་གཞལ་མེད་ཁང་གི་བར་སྲེག་པར་འགྱུར་རོ་ཞེས་བྱ་བ་ནི་འགྲོ་བར་འགྱུར་རོ་ཞེས་བྱ་བའི་ཐ་ཚིག་གོ༎ མེ་ལྕེ་དེ་ཡང་དེའི་ས་པ་ཁོ་ན་ཞེས་བྱ་བ་ནི་བསམ་གཏན་དང་པོའི་ས་པའོ༎ ཅིའི་ཕྱིར་ཞེ་ན། སྨྲས་པ། རིས་མི་མཐུན་ཞིང་མི་འདྲ་བའི་སྐྱོན་ཏེ་གནོད་པ་མེ་ལ་སོགས་པ་འགྲོ་ཞིང་སྲེག་པར་འགྱུར་བ་ནི་མེད་དོ་ཞེས་བྱ་བའི་ཐ་ཚིག་གོ༎ སྨྲས་པ། གལ་ཏེ་དེ་ལྟ་ཡིན་ན་ཅིའི་ཕྱིར་དེ་ཉིད་ལས་ཞེས་བྱ་བ་འདི་རྒྱས་པར་བརྗོད་ཅེ་ན། དེའི་ཕྱིར། དེ་དང་འབྲེལ་པ་ལས་བྱུང་བ་ཉིད་ཀྱི་ཕྱིར་ཞེས་བྱ་བ་རྒྱས་པར་སྨོས་ཏེ། གཟུགས་ན་སྤྱོད་པའི་མེ་ལྕེ་ནི་འདོད་པ་ན་སྤྱོད་པའི་མེ་ལྕེ་དེ་དང་འབྲེལ་པ་ལས་བྱུང་བ་ཡིན་ནོ༎ དེའི་ངོ་བོ་ཉིད་དེ་དེའི་ཕྱིར་རོ༎ དེ་བཞིན་དུ་འཇིག་པ་གཞན་དག་ལ་ཡང་ཅི་རིགས་པར་བརྗོད་པར་བྱའོ་ཞེས་བྱ་བ་ནི་མེས་འཇིག་པ་ཇི་སྐད་དུ་བཤད་པ་དེ་བཞིན་དུ་འཇིག་པ་གཞན་རླུང་གིས་འཇིག་པ་ལ་ཡང་ཅི་རིགས་པར་རིག་པར་བྱ་སྟེ། ཇི་ལྟར་ཞེ་ན། དེ་ཙམ་གྱིས་འདི་ལྟ་སྟེ། སེམས་ཅན་ཞིག་པས་འཇིག་རྟེན་འདི་ཞིག་པ་ཡིན་ནོ་ཞེས་བྱ་བའི་བར་དམྱལ་བ་ལ་སོགས་པ་འཇིག་པ་སྔ་མ་བཞིན་དུ་བརྗོད་ནས་དེའི་འོག་ཏུ་སྣོད་སྟོང་པར་ལྷན་ཅིག་སྐྱེས་པའི་ཆུའི་ཁམས་གང་གིས་སྣོད་ཀྱི་འཇིག་རྟེན་ལན་ཚྭ་ལ་བྱ་བ བཞིན་དུ་འཇུ་བར་བྱེད་པ་འབྱུང་ངོ་༎ འདོད་པ་ན་སྤྱོད་པའི་ཆུའི་ཁམས་དེ་ནི་བསམ་གཏན་དང་པོའི་ས་པ་ཆུའི་ཁམས་དང་འབྲེལ་པར་བྱེད་ཅིང་། དེ་ཡང་བསམ་གཏན་གཉིས་པའི་ས་པ་དང་འབྲེལ་པར་བྱེད་ལ། ས་གཉིས་པའི་ཆུའི་ཁམས་དེ་དག་ཀྱང་རང་རང་གི་སྣོད་དང་ལྷན་ཅིག་འགག་པར་འགྱུར་རོ༎ རླུང་གིས་འཇིག་པ་ཡང་དེ་བཞིན་དུ་ལྷན་ཅིག་སྐྱེས་པའི་རླུང་ལྡང་ངོ་ཞེས་བྱ་བ་རྒྱས་པར་བརྗོད་པར་བྱའོ༎ ཇི་ལྟར་ཞེ་ན། རླུང་གི་ཁམས་ལྷན་ཅིག་སྐྱེས་པ་གང་གིས་འདོད་པ་ན་སྤྱོད་པའི་སྣོད་ཀྱི་འཇིག་རྟེན་ནས་རིམ་གྱིས་བསམ་གཏན་གསུམ་པའི་ས་པའི་བར་རྡུལ་གྱི་ཕུང་པོ་ལ་བྱ་བ་བཞིན་དུ་རྣམ་པར་འཐོར་བར་བྱེད་ཅིང་རྣམ་པར་འཇིག་པར་བྱེད་པ་གང་ཡིན པ་ལྡང་ཞེས་བྱ་བའི་བར་སྔ་མ་བཞིན་བརྗོད་ནས་དེ་ཉིད་དང་ལྷན་ཅིག་འགག་པར་འགྱུར་རོ་ཞེས་བྱ་བའི་བར་དུ་བརྗོད་པར་བྱ་བ་ཡིན་ནོ༎ འཆགས་པའི་བསྐལ་པའི་ཚུལ་རྒྱས་པར་བཤད་པར་འདོད་ནས། དེ་ལྟར་འཇིག་རྟེན་ཞིག་པ་ཞེས་བྱ་བ་རྒྱས་པར་སྨོས་ཏེ། དེ་ལྟར་ཞེས་བྱ་བ་ནི་ཇི་སྐད་བརྗོད་པ་ལྟར་རོ༎
དེའི་ཚེ་ཞེས་བྱ་བ་རྒྱས་པར་འབྱུང་བ་ ནི་གང་གི་ཚེ་ནམ་མཁའ་ལ་རླུང་འཇམ་པོ་འཇམ་པོ་དག་ལྡང་བ་དེ་ནས་གཟུང་སྟེ་འཇིག་རྟེན་འདི་ཞིག་ནས་བར་གྱི་བསྐལ་པ་ཉི་ཤུར་འདུག་པ་གང་ཡིན་པ་དེ་ལས་ནི་ངེས་པར་འབྱུང་ཞིང་ཡོངས་སུ་རྫོགས་པ་ཞེས་བརྗོད་པར་བྱའོ༎ དེ་ནི་ཉེ་བར་འོངས་པར་བརྗོད་པར་བྱའོ་ཞེས་བྱ་བ་ནི་དེ་མགོ་ཟུག་པར་བརྗོད་པར་བྱའོ་ཞེས་བྱ་བའི་ཐ་ཚིག་གོ༎ ཇི་སྐད་བཤད་པའི་རིམ་པ་དང་ཚུལ་དུ་ཞེས་བྱ་བ་ནི་ཇི་སྐད་བཤད་པའི་རིམ་པ་དང་ཚུལ་དུ་ཐམས་ཅད་འབྱུང་བ་སྟེ། ཇི་སྐད་བཤད་པའི་རིམ་པ་ནི་རླུང་གི་དཀྱིལ་འཁོར་དང་། ཆུའི་དཀྱིལ་འཁོར་དང་། དེ་ནས་གསེར་གྱི་རང་བཞིན་གྱི་ས་གཞི་དང་། དེའི་འོག་ཏུ་རི་རབ་ལ་སོགས་པའོ་ཞེས་བྱ་བའོ༎ ཇི་སྐད་བཤད་པའི་ཚུལ་ནི་གང་གི་ཚུལ་སྲིད་དང་ཟབས་དང་རྒྱ་དང་དབྱིབས་ཀྱི་མཚན་ཉིད་བཤད་པ་གང་ཡིན་པ་དེ་དེ་ལྟར་ཐམས་ཅད་འབྱུང་བའོ༎ དང་པོར་ནི་ཚངས་པའི་གཞལ་མེད་ཁང་ཞེས་བྱ་བ་རྒྱས་པར་འབྱུང་བ་ནི་ལུགས་ཀྱིས་ན་ཐ་མར་འཇིག་པ་གང་ཡིན་པ་དེ་ནི་དང་པོར་འཆགས་པ་ཡིན་ནོ༎ དེའི་ཕྱིར་དང་པོར་ནི་ཚངས་པའི་གཞལ་མེད་ཁང་འབྱུང་ངོ་༎ དེའི་འོག་ཏུ་ནི་འཐབ་བྲལ་བའི་བར་དུའོ་ཞེས་བྱ་བ་སྨོས་ཏེ། བར་དུ་ཞེས་བྱ་བའི་སྒྲས་ནི་ཚངས་པའི་གཞལ་མེད་ཁང་གི་འོག་ཏུ་གཞན་འཕྲུལ་དབང་བྱེད་ཀྱི་གཞལ་མེད་ཁང་ངོ་༎ དེའི་འོག་ཏུ་འཐབ་བྲལ་བའི་གཞལ་མེད་ཁང་གི་བར་དུ་འབྱུང་ངོ་ཞེས་བྱ་བར་བསྡུའོ༎ འཐབ་བྲལ་བའི་གཞལ་མེད་ཁང་བྱུང་བ་དེའི་འོག་ཏུ་ནི་རླུང་གི་དཀྱིལ་འཁོར་ལ་སོགས་པའོ༎ འདི་ལྟ་སྟེ། སྣོད་ཆགས་པས་ནི་སེམས་ཅན་ཆགས་པ་མ་ཡིན་ནོ་ཞེས་སྟོན་པར་བྱེད་དོ༎ ཚངས་པའི་གཞལ་མེད་ཁང་སྟོང་པར་སྐྱེ་བར་འགྱུར་ཞེས་བྱ་བ་ནི་ཚངས་པ་ཆེན་པོའོ༎ སེམས་ཅན་གཞན་དག་ཀྱང་ཞེས་བྱ་བ་ནི་དེའི་འཁོར་རྣམས་སོ༎ དེ་ནས་ཤི་འཕོས་ནས་ཚངས་པའི་མདུན་ན་འདོན་དག་ཏུ་ཞེས་བྱ་བ་ནི་འོད་གསལ་བ་དག་ནས་སོ༎ དེ་ལས་ནི་ངེས་པར་འབྱུང་བ་ཡིན་ཞེས་བྱ་བ་ནི་འཇིག་རྟེན་ཆགས་པ་དེ་ལས་ནི་ངེས་པར་འབྱུང་ཞིང་ཡོངས་སུ་རྫོགས་པ་ཡིན་ཞེས་བྱ་བའི་ཐ་ཚིག་གོ༎ དེ་ནི་ཉེ་བར་འོངས་པ་ཡིན་ནོ་ཞེས་བྱ་བ་ནི་ཆགས་ནས་གནས་པར་བྱད་པའི་མགོ་ཟུག་གོ་ཞེས་བྱ་བའི་ཐ་ཚིག་གོ༎
མི་རྣམས་ཀྱི་ཚེ་དཔག་ཏུ་མེད་པ་ལ་བར་གྱི་བསྐལ་པ་བཅུ་དགུ་འདའ་བར་འགྱུར་རོ་ཞེས་བྱ་བ་ནི་བསྐལ་པ་བར་མ་གཅིག་ནི་ཚངས་པའི་འཇིག་རྟེན་གྱི་གཞལ་མེད་ཁང་ལ་སོགས་པ་སྣོད་འགྲུབ་པས་འདའ་བར་འགྱུར་ཏེ། དེའི་ཕྱིར་དམྱལ་བར་སེམས་ཅན་བྱུང་གི་བར་མི་རྣམས་ཀྱི་ཚེ་ལོ་དཔག་ཏུ་མེད་པ་ལ་ལྷག་མ་བར་གྱི་བསྐལ་པ་བཅུ་དགུ་འདའ་བར་འགྱུར་རོ༎ ཆགས་པའི་གནས་སྐབས་དེ་ལས་འདའ་བ་ཡང་དེ་ལྟ་བུར་ཁོང་དུ་ཆུད་པར་བྱའོ༎ དམྱལ་བའི་སེམས་ཅན་བྱུང་ནས་ནི་ཆགས་པའི་གནས་སྐབས་ཀྱི་མགོ་ཟུག་པ་ཡིན་ནོ༎ ཚེ་དཔག་ཏུ་མེད་པ་ཉིད་ནས་འགྲིབ་པ་ན། ཚེ་ལོ་བཅུ་པའི་བར་དུ་འགྱུར་བ་འདི་ནི་ཆགས་པའི་གནས་སྐབས་ཀྱི་བར་གྱི་བསྐལ་པ་གཅིག་ཡིན་ཏེ། དེའི་ཕྱིར། འདི་ནི་ཆགས་ནས་གནས་སྐབས་ཀྱི་བར་གྱི་བསྐལ་པ་དང་པོ་ཡིན་ནོ་ཞེས་བྱ་བ་སྨོས་སོ༎ དེ་ཡང་ཡར་སྐྱེ་མར་འབྲི་བའི༎ བསྐལ་པ་གཞན་ནི་བཅོ་བརྒྱད་དང་༎ དེ་ནས་ཡར་སྐྱེ་བ་ནི་གཅིག་ཡིན་ཏེ། དེ་ལྟར་ན་ཆགས་པའི་གནས་སྐབས་ཀྱི་ཚད་ནི་བར་གྱི་བསྐལ་པ་ཉི་ཤུ་ཡིན་པར་ཁོང་དུ་ཆུད་པར་བྱའོ༎ སིལ་བུ་ཞེས་བྱ་བ་ནི་ལུང་བཞིའི་ནང་དུ་མ་གཏོགས་པའོ་ཞེས་བྱ་བའི་ཐ་ཚིག་གོ༎ བར་ནས་བརྒྱད་ནི་མ་རྙེད་དོ༎ ཞེས་བྱ་བ་ནི་ཕྱོགས་འགའ་ཞིག་ནས་བརྒྱད་ཆད་པའི་ཕྱིར་མ་བཏོན་ཏེ། དེས་ན་གནས་ལྔ་བཅུ་རྩ་གཉིས་སུ་འགྱུར་རོ༎ གྲངས་ཀྱི་གནས་དྲུག་ཅུར་བྱ་དགོས་ཏེ། བདག་ཉིད་ཀྱིས་གང་གིས་ན་གྲངས་ཀྱི་གནས་དྲུག་ཅུར་ཁ་སྐོང་བར་འགྱུར་བ་བརྒྱད་པོ་དེ་དག་མིང་གང་ཡང་རུང་བ་ཞིག་བཏགས་ནས་གདོན་པར་བྱའོ༎ གྲངས་མེད་པ་ཞེས་བྱ་བ་ལ་གྲངས་མེད་པ་ནི་གྲངས་ཀྱིས་བགྲང་བར་བྱ་བ་མེད་པ་ལ་གྲངས་མེད་པ་ཞེས་བྱ་བའོ༎ གལ་ཏེ་དེ་ལྟ་ན་གྲངས་མེད་པ་གསུམ་ལ་སངས་རྒྱས་འབྱུང་ངོ་ཞེས་ཇི་སྐད་དུ་བཤད་ཅེ་ན། དེ་ནི་ཉེས་པ་མེད་དེ། འདི་དག་ལས་གྲངས་གཞན་མེད་པས་གྲངས་མེད་པ་སྟེ། བསྐལ་པ་གྲངས་མེད་པ་ཡིན་ནོ༎ གྲངས་མེད་པ་དང་གྲངས་མེད་པ་ཡིན་པས་ན་གྲངས་མེད་པ་དག་སྟེ། དེ་གསུམ་མོ༎ བསྐལ་པ་དེ་གྲངས་མེད་པ་གསུམ་ལ་འབྱུང་བས་ན་དེ་གྲངས་མེད་གསུམ་ལ་སངས་རྒྱས་འབྱུང་ངོ་ཞེས་དེ་ནི་དེ་སྐད་དུ་བཤད་པར་བྱ་བ་ཡིན་ནོ༎ དེ་འདོད་པའི་ཕྱིར་ཏེ་ཞེས་བྱ་བ་ནི་གཞན་གྱི་དོན་གང་ཡིན་པ་དེ་འདོད་པའི་ཕྱིར་ཏེ། མངོན་པར་འདོད་པ་གང་ཡིན་པ་དེ་ནི་རང་གི་དོན་ཡིན་པར་མཐོང་ངོ་༎
རྒྱུ་དེས་ཞེས་བྱ་བ་ནི་བདག་ཏུ་ཆགས་པའི་རྒྱུས་སོ༎ རང་གི་རྒྱུད་ལ་ཡོད་པའི་འདུ་བྱེད་དེ་དག་ལས་བདག་ཏུ་ཆགས་པ་བཟློག་ནས་སྙིང་རྗེའི་མཚན་ཉིད་ཀྱི་ལྟ་བ་བསྐྱེད་དེ་རྒྱུ་དེས་ལྟ་བའི་རྒྱུ་དེས་སྡུག་བསྔལ་དག་མྱོང་བར་འགྱུར་རོ་སྙམ་དུ་ཡིད་ཆེས་པར་བྱ་ཞིང་ཁོང་དུ་ཆུད་པར་བྱའོ ༎ འབྲིང་པོ་སྡུག་བསྔལ་ལྡོག་པ་ཁོ་ནའོ་ཞེས་བྱ་བ་ནི་ཉན་ཐོས་དང་རང་སངས་རྒྱས་ནི་སྡུག་བསྔལ་ལྡོག་པ་ཁོ་ན་སྟེ། ཐར་པ་ཁོ་ན་དོན་དུ་གཉེར་བར་བྱེད་ཀྱི་འཁོར་བའི་བདེ་བ་ནི་མ་ཡིན་ནོ༎ ཅིའི་ཕྱིར་ཞེ་ན། གང་ཕྱིར་དེ་ནི་སྡུག་བསྔལ་གནས་ཡིན་ཕྱིར༎ འདི་ལྟར་འཁོར་བ་པའི་བདེ་བ་དེ་ནི་སྡུག་བསྔལ་གྱི་གནས་ཡིན་ནོ༎ དམ་པ་བྱང་ཆུབ་སེམས་དཔའ་ནི་རང་གི་རྒྱུད་ལ་ཡོད་པའི་སྡུག་བསྔལ་རྣམས་ཀྱིས་གཞན་དག་ལ་བདེ་བ་མངོན་པར་མཐོ་བ་དང་གཞན་དག་ལ་སྡུག་བསྔལ་གཏན་ལྡོག་པ་ཁོ་ན་སྟེ་ངེས་པར་ལེགས་པའི་ངོ་བོ་ཉིད་དོན་དུ་གཉེར་རོ༎ ཡང་ན་གཞན་དག་ལ་ནི་བདེ་བ་མངོན་པར་མཐོ་བ་དང་ངེས་པར་ལེགས་པ་དོན་དུ་གཉེར་ལ་བདག་ཉིད་ཀྱི་ནི་སྡུག་བསྔལ་གཏན་དུ་ལྡོག་པ་ཁོ་ན་སྟེ། སངས་རྒྱས་ཉིད་ཀྱི་མཚན་ཉིད་གཞན་དག་ལ་ཕན་པ་བྱ་བའི་ཐབས་སུ་གྱུར་པ་དོན་དུ་གཉེར་བར་བྱེད་དོ༎ ཅིའི་ཕྱིར་ཞེ་ན། གང་གི་ཕྱིར་དེའི་སྡུག་བསྔལ་གྱིས་དེ་སྡུག་བསྔལ་ཕྱིར་འདི་ལྟར་གཞན་གྱི་སྡུག་བསྔལ་དག་གིས་བྱང་ཆུབ་སེམས་དཔའ་དེ་སྡུག་བསྔལ་བར་གྱུར་ཏེ། དེ་ཉིད་ཀྱི་ཕྱིར་བདེ་བ་རྣམ་པ་གཉིས་དོན་དུ་གཉེར་བར་བྱེད་དོ༎ མར་འགྲིབ་པའི་འོག་ཏུ་ཞེས་བྱ་བ་རྒྱས་པར་འབྱུང་བ་ནི་ལོ་བརྒྱ་མན་ཆད་ནི་སྙིགས་མ་ལྔ་ཤིན་ཏུ་ལྷག་པ་ཡིན་ཏེ་མངོན་པར་ལྷག་པ་ཡིན་ནོ་ཞེས་བྱ་བའི་ཐ་ཚིག་གོ༎ ལོ་བརྒྱ་པ་ན་ལྷག་པ་ནི་ཡིན་མོད་ཀྱི། ཕྱིས་ཇི་ལྟ་བར་ཤིན་ཏུ་ལྷག་པ་ནི་མ་ཡིན་ནོ༎ ཚེའི་སྙིགས་མ་ཞེས་བྱ་བ་ནི་ངན་སྙིགས་སུ་གྱུར་ཅིང་ཐ་ཆད་ཡིན་པས་ན་སྙིགས་མའོ༎ ཚེ་ཉིད་སྙིགས་མ་ཡིན་པས་ན་ཚེའི་སྙིགས་མ་སྟེ། དུས་ཀྱི་སྙིགས་མ་ལ་སོགས་པ་ཡང་དེ་དང་འདྲའོ༎ གོ་རིམས་བཞིན་དུ་ཞེས་བྱ་བ་ནི་ཚེའི་སྙིགས་མས་ནི་སྲོག་རྒུད་པར་བྱེད་དོ༎ དུས་ཀྱི་སྙིགས་མས་ནི་ཡོ་བྱད་རྒུད་པར་བྱེད་དོ༎ འབྲུ་དང་མེ་ཏོག་དང་འབྲས་བུ་དང་སྨན་ལ་སོགས་པའི་ཡོ་བྱད་དེ་དག་རོ་དང་ནུས་པ་དང་སྨིན་པ་དང་མཐུ་ཆུང་བར་འགྱུར་བས་སོ༎
གཉིས་ཀྱིས་ནི་དགེ་བའི་ཕྱོགས་རྒུད་པར་བྱེད་དོ་ཞེས་བྱ་བ་ནི་ཉོན་མོངས་པའི་སྙིགས་མ་དང་ལྟ་བའི་སྙིགས་མས་དགེ་བའི་ཕྱོགས་རྒུད་པར་བྱེད་དོ༎ ཇི་ལྟ་ཞེ་ན། འདོད་པའི་བསོད་ཉམས་དང་། བདག་ངལ་བ་ལ་རྩོམ་པའི་དབང་དུ་བྱས་ནས་ཞེས་བྱ་བ་སྨོས་ཏེ། འདོད་པའི་བདེ་བ་ཉིད་དམ་འདོད་པའི་བདེ་བ་ལ་ཆགས་པས་ན་འདོད་པའི་བསོད་ཉམས་སོ༎ ཡང་ན་འདོད་པའི་བསོད་ཉམས་ནི་འདོད་པའི་སྲེད་པ་སྟེ། གང་གིས་འདོད་པའི་བདེ་བ་ལ་ཆགས་པར་འགྱུར་བའོ༎ བདག་ངལ་བ་ནི་བདག་ལ་ཉེ་བར་གདུང་བ་སྟེ་བདག་ཉིད་ལ་གནོད་པ་ཞེས་བྱ་བའི་ཐ་ཚིག་གོ༎ འདོད་པའི་བསོད་ཉམས་དང་བདག་ངལ་བ་ལ་རྩོམ་པ་ནི་བསྟེན་པ་སྟེ་དེའི་དབང་དུ་བྱས་པའོ༎ དེ་ལྟ་བས་ན་འདི་སྐད་དུ་ཉོན་མོངས་པ་དང་ལྟ་བའི་སྙིགས་མ་དག་གིས་ནི་འདོད་པའི་བསོད་ཉམས་ལ་རྩོམ་པ་དང་བདག་ངལ་བ་ལ་རྩོམ་པའི་དབང་དུ་བྱས་ཤིང་བརྩམས་ནས་དགེ་བའི་ཕྱོགས་རྒུད་པར་འགྱུར་རོ་ཞེས་བཤད་པ་ཡིན་ཏེ། རེ་ཞིག་དེ་ལྟ་བུ་ནི་ཁྱད་པར་མེད་པར་བསྟན་པ་ཡིན་ནོ༎ ཡང་ན་ཁྱིམ་པ་དང་རབ་ཏུ་བྱུང་བའི་ཕྱོགས་ཀྱི་སྟེ། གོ་རིམས་བཞིན་དུ་ཉོན་མོངས་པའི་སྙིགས་མས་ནི་ཁྱིམ་པའི་ཕྱོགས་ཀྱི་དགེ་བ་རྒུད་པར་བྱེད་དོ༎ ལྟ་བའི་སྙིགས་མས་ནི་རབ་ཏུ་བྱུང་བའི་ཕྱོགས་ཏེ། ཁྱིམ་པ་རྣམས་ནི་འདོད་པའི་གཙོར་བྱེད་པ་ཡིན་ལ། རབ་ཏུ་བྱུང་བ་རྣམས་ནི་ལྟ་བ་གཙོ་བྱེད་པ་ཡིན་ནོ༎ གཅིག་གིས་ནི་ཞེས་བྱ་བ་ནི་སེམས་ཅན་གྱི་སྙིགས་མས་སོ༎ རང་སངས་རྒྱས་ནི་རྣམ་པ་གཉིས་ཏེ་ཞེས་བྱ་བ་ནི་འདི་ལྟར་བསེ་རུ་ལྟ་བུ་འབའ་ཞིག་ཏུ་མ་ཟད་ཀྱི་ཉན་ཐོས་སྔོན་དུ་འགྲོ་བ་ཚོགས་ཤིང་སྤྱོད་པ་རྣམས་ཀྱང་རང་སངས་རྒྱས་ཡིན་པས་སོ༎ དེ་ལྟ་བས་ན་དེ་དག་ཡར་སྐྱེ་བའི་ཚེ་ཡང་འབྱུང་བ་ལ་འགལ་བ་མེད་དེ་གང་དག་གིས་རྒྱུན་དུ་ཞུགས་པ་དང་། ལན་ཅིག་ཕྱིར་འོང་བའི་འབྲས་བུ་སྐྱེད་ལ། སངས་རྒྱས་ཀྱི་བསྟན་པ་ནུབ་པ་དང་བདག་ཉིད་ཀྱིས་དགྲ་བཅོམ་པ་ཉིད་ཐོབ་པར་འགྱུར་བ་དེ་དག་ནི་ཚོགས་ཤིང་སྤྱོད་པ་ཡིན་ལ། དེ་དག་ཀྱང་སྔོན་སངས་རྒྱས་བྱུང་བའི་ཚེ་ཉིད་ན་སྐྱོ་བར་བྱས་ཟིན་པའི་ཕྱིར་ཡང་སྐྱོ་བར་བྱ་མི་དགོས་པས་སོ༎ དེའི་ཕྱིར་སྤྱོད་ལམ་བསྟན་པས་ཞེས་བྱ་བ་ནི་རང་སངས་རྒྱས་ཀྱི་སྤྱོད་ལམ་བསྟན་པས་ཏེ་ཏིང་ངེ་འཛིན་དང་མཐུན་པའི་སྐྱིལ་མོ་ཀྲུང་བཅའ་བ་བསྟན་པས་སོ༎
འཕགས་པ་དག་ཅིག་ཡིན་ན་ནི་དཀའ་ཐུབ་དྲག་པོ་དག་གིས་གདུང་བར་མི་འགྱུར་ རོ་ཞེས་བྱ་བ་ནི་བདེན་པ་མཐོང་བའི་དུས་ཉིད་ན་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའི་ལྟ་བ་སྤངས་པའི་ཕྱིར་ལ། དཀའ་ཐུབ་དྲག་པོ་བྱེད་པ་ནི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའི་ལྟ་བ་སྔོན་དུ་འགྲོ་བ་ཅན་ཡིན་པའི་ཕྱིར་རོ༎ བསེ་རུ་ལྟ་བུ་རྣམས་ཞེས་བྱ་བ་ནི་ཇི་ལྟར་བསེ་རུ་དག་གཉིས་པ་མེད་པ་དེ་བཞིན་དུ། དེ་དག་ཀྱང་ཁྱིམ་པ་དང་རབ་ཏུ་བྱུང་བ་རྣམས་དང་། རང་སངས་རྒྱས་གཞན་དག་དང་མི་འདྲ་བར་གནས་པས་ན་བསེ་རུ་ལྟ་བུ་ཞེས་བྱའོ༎ བསྐལ་པ་བརྒྱའི་རྒྱུས་ཞེས་བྱ་བ་ནི་བསྐལ་པ་བརྒྱར་བྱང་ཆུབ་ཀྱི་རྒྱུ་བསགས་པས་ཞེས་བྱ་བའི་ཐ་ཚིག་གོ༎ དེ་ཉིད་ཀྱི་ཕྱིར༎ བསྐལ་པ་ཆེན་པོ་བརྒྱར་བྱང་ཆུབ་ཀྱི་ཚོགས་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་ཀྱི་མཚན་ཉིད་དག་ལ་སྤྱད་ཅིང་སྦྱོར་བ་བྱས་པས་ཞེས་བྱ་བ་སྨོས་སོ༎ དེ་དག་གིས་སྤྱོད་དོ་ཞེས་བྱ་བ་རྒྱས་པར་འབྱུང་བ་ནི་དེ་དག་གིས་སོ་སོ་ཡང་དག་པར་རིག་པ་ཐོབ་པར་མ་གྱུར་དུ་ཟིན་ཀྱང་། འོན་ཀྱང་དེ་དག་གིས་སྨོན་ནས་ཤེས་པས་སྔོན་གྱི་སངས་རྒྱས་རྣམས་ཀྱི་བསྟན་པ་རྗེས་སུ་དྲན་ནས་ཀྱང་ཆོས་སྟོན་པར་སྤྱོད་དོ༎ རྫུ་འཕྲུལ་སྟོན་པའི་ཕྱིར་རོ་ཞེས་བྱ་བ་ནི་སེམས་ཅན་ལ་ཕན་གདགས་པའི་དོན་དུ་ནམ་མཁའ་ལ་འགྲོ་བ་ལ་སོགས་པ་རབ་ཏུ་སྟོན་པའི་ཕྱིར་རོ༎ སེམས་ཅན་རྣམས་སྐལ་བ་དང་མི་ལྡན་པའི་ཕྱིར་ཡང་མ་ཡིན་ཏེ་ཞེས་བྱ་བ་ནི་ཆོས་སྟོན་པར་མི་མཛད་པ་ཞེས་བྱ་བ་ཚིག་ལྷག་མ་ཡིན་ནོ༎ ཅིའི་ཕྱིར་ཞེ་ན། འདི་ལྟར་ཞེས་བྱ་བ་རྒྱས་པར་སྨོས་ཏེ། གང་གི་ཕྱིར་དེའི་ཚེ་འཇིག་རྟེན་པའི་འདོད་ཆགས་དང་བྲལ་བ་དག་ཡོད་པ་དེའི་ཕྱིར་འཇིག་རྟེན་ལས་འདས་པའི་འདོད་ཆགས་དང་བྲལ་བ་དག་ཏུ་ཡང་འགྱུར་རོ་སྙམ་དུ་བསམས་པ་ཡིན་ནོ༎ གལ་ཏེ་རྒྱུ་དེ་དག་ཆོས་སྟོན་པའི་རྒྱུ་མ་ཡིན་ན་འོ་ན་རྒྱུ་གང་ཡིན་སྙམ་པ་ལ། འོ་ན་ཅི་ཞེས་བྱ་བ་རྒྱས་པར་སྨོས་ཏེ། སྔོན་གོམས་པའི་དབང་གིས་ཏེ། འདུ་འཛི་མེད་པ་ལ་གོམས་པའི་དབང་གིས་བསོད་ཉམས་ལ་མོས་པའི་ཕྱིར་ཏེ། དེ་ལ་འདོད་པ་བསྐྱེད་པའི་ཕྱིར་རོ་ཞེས་བྱ་བའི་ཐ་ཚིག་གོ༎ འཁོར་ཡོངས་སུ་གཟུང་བར་འགྱུར་བ་སྤང་བའི་ཕྱིར་སེམས་ཅན་རྣམས་ལ་ཆོས་ཟབ་མོ་འཛིན་དུ་གཞུག་པའི་དོན་དུ་བྱེད་པར་མི་སྤྲོ་སྟེ༎ དེ་ལྟ་བུ་བྱེད་ན་ནི་འཁོར་བསྡུ་དགོས་པར་འགྱུར་རོ༎
འཁོར་ཡོངས་སུ་གཟུང་བར་འགྱུར་བ་ཡང་ཅིའི་ཕྱིར་སྤང་ཞེ་ན། རྣམ་པར་གཡེང་བ་དང་འདུ་འཛིས་སྐྲག་པས་ཏེ་རྣམ་པར་གཡེང་བ་ནི་ཏིང་ངེ་འཛིན་ལ་སོགས་པ་མངོན་པར་འདོད་པའི་ལས་ལ་འཇུག་ཏུ་མི་བཏུབ་པའོ༎ འདུ་འཛི་ནི་གཞན་དང་འདྲ་བ་སྟེ། རྣམ་པར་གཡེང་བ་དང་། འདུ་འཛིས་འཇིགས་པ་ཉིད་ཀྱང་སྔོན་གོམས་པའི་དབང་གིས་ཡིན་ནོ༎ འདི་ནི་བཏགས་པ་ལས་བསྟན་པ་ཡིན་ནོ་ཞེས་བྱ་བ་ནི་འཁོར་ལོས་སྒྱུར་བ་རྣམ་པ་བཞི་ནི་བཏགས་པའི་བསྟན་བཅོས་ལས་བསྟན་པ་ཡིན་ནོ་ཞེས་བྱ་བའོ༎ མདོ་ལས་ནི་གཙོ་བོ་སྨོས་པའི་ཕྱིར་གསེར་གྱི་འཁོར་ལོས་སྒྱུར་བ་ཁོ་ན་བཤད་དོ༎ སྔ་ཕྱི་མེད་པར་ཞེས་བྱ་བ་ནི་གཅིག་ནི་སྔ་ལ་ཅིག་ཤོས་ནི་འཕྱི་བ་མ་ཡིན་གྱི། འོ་ན་ཅི་ཞེ་ན། ལྷན་ཅིག་ཏུ་ཞེས་བྱ་བའི་ཐ་ཚིག་གོ༎ གནས་མ་ཡིན་པ་ནི་ད་ལྟར་གྱི་དུས་ལ་ལྟོས་ནས་སོ༎ གོ་སྐབས་མེད་པ་ནི་མ་འོངས་པ་ལ་ལྟོས་ནས་ཏེ་མ་འོངས་པའི་དུས་ན་ཡང་གཉིས་ཅིག་ཅར་འབྱུང་བ་མི་སྲིད་པའི་ཕྱིར་རོ། ༎ །བམ་པོ་ཉི་ཤུ་དགུ་པ། མཉམ་ཞིང་མཉམ་པ་ཞེས་བྱ་བ་ནི་བཟླས་པའོ༎ ཡང་ན་སེམས་ཅན་ཐམས་ཅད་ལ་སངས་རྒྱས་བཅོམ་ལྡན་འདས་མཉམ་པ་རྣམས་དང་མཉམ་པ་ཞེས་བྱ་བ་ནི་མཉམ་ཞིང་མཉམ་པའོ༎ མངོན་པར་འདུ་མཛད་པ་མི་མངའ་བར་དེ་སྲིད་དུ་ཞེས་བྱ་བ་ནི་རྩོལ་བ་མི་མངའ་བར་འཇིག་རྟེན་གྱི་ཁམས་དེ་སྙེད་གཟིགས་པའི་ཕྱིར་རོ༎ སྡེ་པ་གཞན་དག་ཅེས་བྱ་བ་ནི་དགེ་འདུན་ཕལ་ཆེན་སྡེ་ལ་སོགས་པའོ༎ གཅིག་ཏུ་འབྱུང་བར་ཡང་མི་རུང་ཞེས་བྱ་བ་ནི་འཇིག་རྟེན་གྱི་ཁམས་སུའོ༎ མིའི་ཚེ་ཞེས་བྱ་བ་ནི་མིའི་ཚེ་ནི་མིའི་ཚེ་སྟེ་དེ་ཙམ་དུ་བཞུགས་པས་ལྟ་བ་ཞེས་བྱ་བར་སྦྱར་རོ༎ དབང་པོ་འདི་ཞེས་བྱ་བ་ནི་དད་པ་ལ་སོགས་པའོ༎ ཡན་ལག་འདི་ཞེས་བྱ་བ་ནི་རྐྱེན་འདིའོ༎ ཅི་འཇིག་རྟེན་གྱི་ཁམས་གཅིག་གི་དབང་དུ་མཛད་ནས་ཞེས་བྱ་བ་ནི་འདི་གླིང་བཞི་པའམ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཅིག་གི་དབང་དུ་མཛད་ནས་གསུངས་པ་ཞིག་གམ་སྙམ་དུ་བསམས་པ་ཡིན་ནོ༎ འཁོར་ལོས་སྒྱུར་བ་རྣམས་ཀྱང་ཞེས་བྱ་བ་རྒྱས་པར་འབྱུང་བ་ནི་གང་དེ་བཞིན་གཤེགས་པ་གཉིས་སྔ་ཕྱི་མེད་པར་འཇིག་རྟེན་དུ་འབྱུང་བ་ནི་གནས་མ་ཡིན་ཞིང་གོ་སྐབས་མེད་དོ་ཞེས་བྱ་བའི་བཀའ་འདིས་ནི་དེ་སྐད་དུ་བཤད་པའི་ཕྱིར་དེ
བཞིན་གཤེགས་པ་རྣམས་འཇིག་རྟེན་གྱི་ཁམས་གཞན་དུ་འབྱུང་ བ་བཀག་པ་ནི་མ་ཡིན་ཏེ། དཔེར་ན་འཁོར་ལོས་སྒྱུར་བ་དག་ལྟ་བུའོ༎ འཁོར་ལོས་སྒྱུར་བ་རྣམས་ཀྱང་གང་འཁོར་ལོས་སྒྱུར་བ་གཉིས་སྔ་ཕྱི་མེད་པར་འཇིག་རྟེན་དུ་འབྱུང་བ་ནི་གནས་མ་ཡིན་ཞིང་གོ་སྐབས་མེད་དེ་ཞེས་དེ་སྐད་དུ་ནི་བཤད་དོ༎ སྐྱེ་བོ་ནི་མི་ཕལ་པ་དག་གོ༎ མི་ནི་བློ་གྲོས་དང་ལྡན་པ་དག་གོ༎ མཚོན་བརྩམས་པ་ནི་གཟས་པའོ༎ ཁྱིམ་བདག་རིན་པོ་ཆེ་ནི་མཛོད་ཀྱི་སྤྱན་ལྟ་བུའོ༎ བློན་པོ་རིན་པོ་ཆེ་ནི་དཔུང་གིས་སྤྱན་ལྟ་བུའོ༎ དེ་དང་འབྲེལ་པར་འགྱུར་བ་ཞེས་བྱ་བ་ནི་འཁོར་ལོས་སྒྱུར་བ་དེ་དང་འབྲེལ་པའོ༎ དེ་དང་འབྲེལ་པའམ་དེ་དང་འབྲེལ་པར་འགྱུར་བ་སྟེ། དེ་ལ་ཕན་ཞིང་དེའི་རྗེས་སུ་མཐུན་པ་ནི་དེ་དང་འབྲེལ་པར་འགྱུར་བའོ༎ སེམས་ཅན་གང་གིས་ལས་དེ་བསགས་པ་ནི་འཁོར་ལོས་སྒྱུར་བ་དེ་བྱུང་ན་རང་གི་ལས་དག་ཁོ་ནས་སེམས་ཅན་དེ་སྐྱེད་པར་བྱེད་དོ༎ སེམས་ཅན་འདི་ནི་འཁོར་ལོས་སྒྱུར་བའི་དགེ་བའི་རྣམ་པར་སྨིན་པ་འབྱུང་བའི་རྐྱེན་གྱི་དངོས་པོར་འགྱུར་བ་ཡིན་ལ། དགེ་བའི་རྣམ་པར་སྨིན་པ་དེ་ཡང་འཁོར་ལོས་སྒྱུར་བ་ཁོ་ན་ཡིན་ནོ་ཞེས་བྱ་བར་ཁོང་དུ་ཆུད་པར་བྱའོ༎ ཤིན་ཏུ་ཡུལ་ན་གནས་པ་ཞེས་བྱ་བ་ནི་གནས་པ་མ་འགྲུབ་པའོ༎ ཤིན་ཏུ་གསལ་བ་ནི་ཤིན་ཏུ་འོད་ཆགས་པའོ༎ ཤིན་ཏུ་ཀུན་རྫོགས་པ་ནི་ཤིན་ཏུ་མ་ཚང་བ་མེད་པའོ༎ འཁོར་ལོས་སྒྱུར་བའི་རྒྱལ་པོའི་སྐབས་སུ་ཡང་ཅི་ཞེས་བྱ་བ་ནས་རྒྱལ་པོ་དང་བཅས་པར་གྱུར་ཏམ་ཞེས་བྱ་བའི་བར་འདི་དཔྱད་པར་བྱའོ༎ གཟུགས་ན་སྤྱོད་པ་བཞིན་དུ་གྱུར་ཏེ་ཞེས་བྱ་བའི་དོན་འདི་བསྟན་པའི་ཕྱིར། མདོ་ལས་གསུངས་སོ་ཞེས་བྱ་བ་མདོ་རྒྱས་པར་ཁྱེར་ཏེ་འོངས་ཏེ་གཟུགས་ལྟར་རུང་བའི་ཕྱིར་གཟུགས་དང་ལྡན་པའོ༎ རྫུས་ཏེ་སྐྱེས་པ་ཡིན་པའི་ཕྱིར་ཡིད་ལས་བྱུང་བའོ༎ ལག་པ་དང་རྐང་པ་དང་། དེ་དག་གི་སོར་མོ་ལ་སོགས་པ་དང་ལྡན་པའི་ཕྱིར་ཡན་ལག་དང་ཉིང་ལག་ཐམས་ཅད་དང་ལྡན་པའོ༎ དབང་པོ་ཚོགས་པའི་ཕྱིར་དབང་པོ་མ་ཚང་བ་མེད་པའོ༎ ཞར་བ་དང་། ལོང་བ་མེད་པའི་ཕྱིར་ངན་པ་མ་ཡིན་པའོ༎ དབྱིབས་ལྟ་ན་སྡུག་པའི་ཕྱིར་མཛེས་པའོ༎ མདོག་སྡུག་པའི་ཕྱིར་ཁ་དོག་ལ་གནས་པའོ༎ ཉི་མ་ལ་སོགས་པའི་འོད་ལ་མི་ལྟོས་པའི་ཕྱིར་རང་གི་འོད་ཅན་ནོ༎ ལས་ཀྱི་རྫུ་འཕྲུལ་དང་ལྡན་པས་ན་ནམ་མཁའ་ལ་རྒྱུ་བའི་ཕྱིར་ནམ་མཁའ་ལ་འགྲོ་བའོ༎
ཁམ་གྱི་ཟས་ལ་མི་ལྟོས་པའི་ཕྱིར་དགའ་བ་ཟ་ཞིང་ཟས་སུ་དགའ་བ་ཟ་བ་ཞེས་བྱ་བའི་རྣམ་གྲངས་དག་ཡིན་ཏེ། ཚེ་རིང་བ་ཡུན་རིང་པོར་གནས་པ་ཞེས་བྱ་བ་ཡང་དེ་དང་འདྲའོ༎ སྦྲང་རྩིའི་རོ་བྲོ་བ་ཞེས་བྱ་བ་ནི་དེའི་རོ་སྦྲང་རྩི་བྲོ་བས་སོ༎ ཚུལ་བཞིན་མ་ཡིན་པ་ཡིད་ལ་བྱེད་པ་ཆུ་སྲིན་འཛིན་ཁྲི་ལྟ་བུའི་ཁམ་དུ་གྱུར་པའི་སེམས་ཅན་རྣམས་སོ༎ འདོད་པ་ཉིད་འབྱུང་པོའི་གདོན་ཡིན་ལ་དེས་རློམ་པ་སྟེ་དེའི་རྩོམ་པའོ༎ ནང་བཟའ་བར་བྱ་བ་ཞེས་བྱ་བ་ནི་སྔ་དྲོ་བཟའ་བར་བྱ་བའོ༎ ནུབ་བཟའ་བར་བྱ་བ་ཞེས་བྱ་བ་ནི་ཕྱི་མ་ཕྲེད་བཟའ་བར་བྱ་བའོ༎ གསོག་འཇོག་ནི་སྡུད་པ་སྟེ། ཞིང་རྣམས་བགོས་ནས་མ་རྨོས་མ་བཏབ་པའི་སཱ་ལུས་དེ་དག་གི་འཚོ་བ་བྱེད་པའོ༎ རྒྱལ་རིགས་ལ་སོགས་པའི་མིང་རྣམས་ནི་ངེས་པའི་ཚིག་གི་ཚུལ་གྱིས་འགྲུབ་པོ༎ ཚར་ཕྱིན་པ་ཞེས་བྱ་བ་ནི་ཡོངས་སུ་རྫོགས་པའོ༎ ཆོས་མ་ཡིན་པ་ལ་འདོད་ཆགས་ཀྱིས་ཆགས་པ་ཞེས་བྱ་བ་ནི་འདོད་པ་ལས་ལོག་པར་གཡེམ་པ་ལ་ལྷག་པར་ཞེན་པའོ༎ ཡང་བ་ལ་ཆགས་པས་ཟིལ་གྱིས་ནོན་པ་ཞེས་བྱ་བ་ལ། ཡང་བ་ལ་ཆགས་པ་ནི་གཞན་གྱི་བདོག་པ་རྐུ་བའམ་མཐུས་བདག་གིར་བྱ་བར་འདོད་པ་སྟེ། དེས་ཟིལ་གྱིས་ནོན་པའོ༎ ལོག་པའི་ཆོས་ཀྱི་ཀུན་ནས་དཀྲིས་པ་ཞེས་བྱ་བ་ནི་ཆོས་ལ་ལོག་པ་དང་ལྡན་པར་ཀུན་དུ་སྟོན་པར་བྱེད་དེ། ཕར་མི་འཛིན་མར་མི་འཛིན་པ་ཞེས་བྱ་བ་རྒྱས་པར་འབྱུང་བ་ཡིན་ནོ༎ ཡང་བར་གྱི་བསྐལ་པ་ཚར་ཕྱིན་པའི་ཚེ་ཞེས་བྱ་བ་ནི་འདི་ལ་བསྐལ་པ་ཚར་ཕྱིན་པ་ནི་གསུམ་དུ་བརྗོད་དེ་མཚོན་དང་ནད་དང་མུ་གེ་དག་གོ༎ ཅི་ཚེ་ལོ་བཅུ་པའི་བསྐལ་པ་འདི་ཚར་ཕྱིན་པར་རིམ་གྱིས་གསུམ་ཆར་འབྱུང་ངམ། འོན་ཏེ་རེ་རེ་ལ་རེ་རེ་ཞིག་འབྱུང་ཞེ་ན། རེ་ཞིག་ཁ་ཅིག་ནི་རེ་རེ་ཞིག་འབྱུང་ངོ་ཞེས་ཟེར་རོ༎ གཞན་དག་ན་རེ་ནི་གཅིག་ལ་རིམ་གྱིས་གསུམ་ཆར་འབྱུང་སྟེ། དང་པོར་མུ་གེའོ༎ དེའི་འོག་ཏུ་ནི་ནད་དོ༎ དེའི་འོག་ཏུ་ནི་མཚོན་ཏོ་ཞེས་ཟེར་ཏེ། ཕྱོགས་སྔ་མ་བཞེད་དོ་ཞེས་བྱ་བར་སྣང་ངོ་༎ ཉེས་པ་དེ་དག་ཉིད་ཀྱིས་ཞེས་བྱ་བ་ནི་ཆོས་མ་ཡིན་པ་ལ་འདོད་ཆགས་པ་ལ་སོགས་པས་སོ༎ མི་མ་ཡིན་པ་རྣམས་ཞེས་བྱ་བ་ནི་ཤ་ཟ་ལ་སོགས་པའོ༎ ཡམས་ཀྱི་ནད་ནི་ནད་ལ་སོགས་པའོ༎ གཏོང་བར་བྱེད་པ་ནི་འདེབས་པར་བྱེད་པ་སྟེ་མདངས་འཕྲོག་པའམ་མེ་ཏོག་དང་འབྲས་བུ་དང་སྨན་ལ་སོགས་པའི་སྒོ་ནས་འབྱུང་བ་ཆེན་པོ་རྣམས་མ་རུང་བར་བྱེད་པའོ
༎ དེ་དག་ལ་གང་ལས་ན་གསོར་མི་རུང་བའི་ནད་དག་སྟེ། གང་ལས་འཆི་བར་འགྱུར་བ་དག་འབྱུང་བར་འགྱུར་རོ༎ དེའི་ཚེ་ན་ཞེས་བྱ་བ་རྒྱས་པར་འབྱུང་བ་ནི་གང་གི་ཚེ་འཛམ་བུའི་གླིང་འདིར་མཚོན་གྱིས་སྲོག་གཅོད་པའི་ཚེ་ཤར་གྱི་ལུས་འཕགས་དང་ནུབ་ཀྱི་བ་ལང་སྤྱོད་ཀྱི་གླིང་གཉིས་སུ་གནོད་སེམས་ལྷག་པར་འགྱུར་བ་ཡིན་ནོ༎ གང་གི་ཚེ་འདིར་ནད་བྱུང་བ་དེའི་ཚེ་དེ་དག་ཏུ་ཉམ་ཆུང་བར་འགྱུར་རོ༎ གང་གི་ཚེ་འདིར་མུ་གེ་བྱུང་བ་དེའི་ཚེ་དེ་དག་ཏུ་བཀྲེས་པ་དང་སྐོམ་པར་འགྱུར་བ་ཡིན་ནོ༎ མུ་སྟེགས་བྱེད་རྣམས་ནི་གཟེགས་ཟན་པ་ལ་སོགས་པའོ༎ རླུང་ས་བོན་ཡིན་ནོ་ཞེས་མ་བཤད་དམ་ཞེས་བྱ་བ་ནི་མཐུ་རྣམ་པ་སྣ་ཚོགས་དང་ལྡན་པའི་རླུང་དག་གིས་བསྲུངས་པ་ན་ཞེས་འབྱུང་བའི་ཕྱིར་རོ༎ དེའི་རྒྱུ་ཡིན་པར་འགྱུར་རོ་ཞེས་བྱ་བ་ནི་འཆགས་པའི་ཚེ་འདོད་པ་ན་སྤྱོད་པའི་རླུང་སྐད་ཅིག་མ་དང་པོ་ལ་བྱུང་བའི་རྒྱུ་ནི་གཟུགས་ན་སྤྱོད་པའི་རླུང་མ་ཞིག་པ་ཡིན་པའོ༎ ས་བོན་དག་ཁྱེར་ཏེ་འོང་ངོ་ཞེས་བྱ་བ་ནི་རྩ་བའི་ས་བོན་ལ་སོགས་པ་ས་བོན་གྱི་རིགས་ལྔ་སྟེ། རྩ་བའི་ས་བོན་དང་། གཤེགས་པའི་ས་བོན་དང་། ས་བོན་གྱི་ས་བོན་དང་། སྡོང་བུའི་ས་བོན་དང་། མདོའི་ས་བོན་ནོ༎ དེ་ལྟ་ཡིན་ཡང་ཞེས་བྱ་བ་ནི་ས་བོན་དག་ཁྱེར་ཏེ་འོང་དུ་ཟིན་ཀྱང་དེ་དག་ས་བོན་ལ་སོགས་པ་སྟེ། ས་བོན་དང་མྱུ་གུ་དང་སྡོང་བུ་ལ་སོགས་པ་ལས་མྱུ་གུ་ལ་སོགས་པ་སྟེ་མྱུ་གུ་དང་སྡོང་བུ་ལ་སོགས་པ་དངོས་པོ་རགས་པ་རྣམས་སྐྱེ་བར་ནི་མི་འདོད་དེ། ས་བོན་ལ་སོགས་པ་ནི་དེ་དག་གི་ལུགས་ལྟར་ན་རྒྱུ་མཚན་གྱི་རྒྱུ་ཡིན་གྱི་འདུ་བ་ཅན་གྱི་རྒྱུ་ནི་མ་ཡིན་ནོ༎ འདུ་བ་ཅན་གྱི་རྒྱུ་དག་ཀྱང་དགོས་པར་འགྱུར་བས་དེའི་ཕྱིར། འོ་ན་ཅི་ཞེ་ན། རང་གི་ཡན་ལག་དག་ཁོ་ན་ལས་ཞེས་བྱ་བ་རྒྱས་པར་སྨོས་ཏེ། འདི་ལྟ་སྟེ། མྱུ་གུ་ལ་སོགས་པ་ཡན་ལག་ཅན་ནི་མྱུ་གུ་ལ་སོགས་པའི་ཡན་ལག་དག་ལས་སྐྱེའོ༎ དེ་དག་ཀྱང་ཞེས་བྱ་བ་ནི་མྱུ་གུ་ལ་སོགས་པའི་ཡན་ལག་རྣམས་རང་གི་ཡན་ལག་དག་ཁོ་ན་ལས་སྐྱེ་བ་སྟེ། རྡུལ་ཕྲ་རབ་དག་ལས་སྐྱེ་བའི་བར་དུ་དེ་དང་འདྲའོ༎ རྡུལ་ཕྲ་རབ་རྣམས་ཕྲད་པ་ལས་མ་གཏོགས་པར་ཞེས་བྱ་བ་ནི་བསྐྱེད་པར་བྱ་བ་ལ་ནི་ས་བོན་ལ་སོགས་པའི་ནུས་པ་ཆུང་ཟད་ཀྱང་མེད་ཀྱི་མྱུ་གུ་ལ་སོགས་པའི་རྡུལ་ཕྲ་རབ་འདུ་བ་ལ་ནི་དེ་དག་གི་ནུས་པ་ཡོད་དོ སྙམ་དུ་བསམས་པ་ཡིན་ནོ༎
ངེས་པ་མེད་པར་འགྱུར་རོ་ཞེས་བྱ་བ་ནི་སྐུད་པ་དག་ལས་ཀྱང་རེ་ལྡེ་ལ་སོགས་པ་འབྱུང་བར་འགྱུར་རོ་ཞེས་བྱ་བའི་ཐ་ཚིག་གོ༎ ནུས་པ་ངེས་པའི་ཕྱིར་ཞེས་བྱ་བ་ནི་ས་བོན་རྣམས་ཀྱི་ནུས་པ་ངེས་པའི་ཕྱིར་ངེས་པ་མེད་པར་མི་འགྱུར་རོ༎ སྒྲ་དང་ཚོས་བྱེད་ལས་སྐྱེ་བ་འབྱུང་བ་བཞིན་ནོ་ཞེས་བྱ་བ་ནི་དཔེར་ན་སྒྲ་ལྟ་བུ་བསྣུན་པ་ལ་སོགས་པ་རིགས་མི་མཐུན་པ་དག་ལས་འབྱུང་མོད་ཀྱི་འོན་ཀྱང་དེ་བསྐྱེད་པར་བྱ་བ་ལ་རིགས་མི་མཐུན་པ་བསྣུན་པ་ལ་སོགས་པ ཁོ་ནའི་ནུས་པ་ཡོད་པའི་ཕྱིར་རིགས་མི་མཐུན་པ་དྲི་དང་རོ་ལ་སོགས་པ་གང་ཡང་རུང་བ་ཞིག་ལས་བྱུང་བ་ནི་མ་ཡིན་ནོ༎ དེ་བཞིན་དུ་ཚོས་བྱེད་ལས་སྐྱེ་བ་གཟུགས་ལ་སོགས་པ་མེ་ལ་སོགས་པ་ལས་བྱུང་མོད་ཀྱི་འོན་ཀྱང་དེ་བསྐྱེད་པར་བྱ་བ་ལ་མེ་ལ་སོགས་པ་ཁོ་ནའི་ནུས་པ་ཡོད་པའི་ཕྱིར་རིགས་མི་མཐུན་པ་མིག་ལ་སོགས་པ་གང་ཡང་རུང་བ ཞིག་ལས་བྱུང་བ་ནི་མ་ཡིན་པ་ལྟ་བུའོ༎ བྱེ་བྲག་པས་སྨྲས་པ། ཡོན་ཏན་གྱི་ཆོས་ནི་སྣ་ཚོགས་ཡིན་ཏེ། རང་གི་རིགས་དང་རིགས་མི་མཐུན་པ་དག་ལས་ཀྱང་འབྱུང་ངོ་༎ རེ་ཞིག་རང་གི་རིགས་དག་ལས་ནི་གཟུགས་དང་དྲི་དང་རོ་དང་རེག་བྱ་ལ་སོགས་པ་རྒྱུ་སྔོན་དུ་འགྲོ་བ་ཅན་གཟུགས་དང་དྲི་དང་རོ་དང་རེག་བྱ་ལ་སོགས་པ་དག་ཁོ་ན་ལས་བྱུང་བ་ཡིན་ནོ༎ རིགས་མི་མཐུན་པ་དག་ལས་ཀྱང་ལྡན་པ་དང་མི་ལྡན་པ་དང་ཚོས་བྱེད་ལས་སྐྱེ་བ་ལ་སོགས་པ་ལས་དང་མེ་ལ་སོགས་པ་དག་ལས་འབྱུང་བ་ཡིན་ནོ༎ དེ་ལྟ་བས་ན་ཡོན་ཏན་གྱི་ཆོས་ནི་རྫས་ཀྱི་དཔེར་བརྗོད་དུ་མི་རུང་ངོ་༎ དེ་དག་དང་དེ་དག་ཁོ་ན་དེ་ལྟར་གནས་པ་ལ་ཞེས་བྱ་བ་ལ་རྒྱས་པར་འབྱུང་བ་ནི་འཇག་མ་ལ་སོགས་པ་དེ་དག་ཁོ་ན་དེ་ལྟར་ཏེ། རེ་ལྡེ་ལ་སོགས་པའི་ངོ་བོའི་རྣམ་པ་དེ་ལྟར་གནས་ཤིང་རྣམ་པར་གནས་པ་ལ་རེ་ལྡེ་ལ་སོགས་པའི་མིང་དེ་ཐོབ་སྟེ། གྲོག་མའི་ཕྲེང་བ་བཞིན་ནོ༎ དཔེར་ན་གྲོག་མ་དག་དེ་ལྟར་གནས་པ་ལ་ཕྲེང་བ་ཞེས་བྱ་བའི་མིང་ཐོབ་པ་ལྟ་བུ་སྟེ། ཁྱེད་ཀྱི་གྲུབ་པའི་མཐའ་ལྟར་ན་ཡང་དེ་དག་ལས་མ་གཏོགས་པ་ཕྲེང་བའི་རྫས་གཞན་ནི་མེད་དོ༎ འཇག་མ་ལ་སོགས་པ་དེ་དག་དེ་ལྟར་ན་གནས་པ་དེ་ལྟར་གནས་པ་ལ་རེ་ལྡེ་ལ་སོགས་པའི་མིང་འཐོབ་ཀྱི་དེ་དག་ལ་རྫས་གཞན་ནི་མེད་དོ་ཞེས་བྱ་བ་ཇི་ལྟར་ཤེས་ཤེ་ན། དེའི་ཕྱིར་སྨྲས་པ།
སྐུད་པ་གཅིག་དང་ལྡན་ན་རས་ཡུག་མི་དམིགས་པའི་ཕྱིར་ཏེ་འབྲས་བུ་བརྩམས་པའི་སྐུད་པ་གཅིག་མིག་ དང་རེག་པ་དག་དང་ལྡན་ན། ཁྱེད་ཀྱི་ལུགས་ཀྱིས་དེ་དང་ལྡན་པའི་རས་ཡུག་ཀྱང་དེ་དང་འབྲེལ་བ་ཡིན་པས་དེ་ཡང་དེ་ཁོ་ན་བཞིན་དུ་དམིགས་པར་འགྱུར་རོ༎ གལ་ཏེ་གགས་བྱེད་པ་ཡོད་པའི་ཕྱིར་དེ་མི་དམིགས་སོ་ཞེས་སྨྲ་བར་འགྱུར་ན་དེའི་ཚེ་རས་ཡུག་ཡོད་ཅིང་མེད་པ་མ་ཡིན་ན་དམིགས་པར་བྱ་བ་ལ་སུ་ཞིག་གགས་བྱེད་ཅེས་བྱ་བ་སྨོས་ཏེ། གགས་བྱེད་པ་མེད་དོ་སྙམ་དུ་བསམས་པ་ཡིན་ནོ༎ དེ་ལྟ་བས་ན་རས་ཡུག་ཅེས་བྱ་བའི་རྫས་གཞན་ནི་མེད་དོ༎ གལ་ཏེ་རས་ཡུག་ནི་སྐུད་པ་རེ་རེ་ལ་ཆ་ཤས་ཀྱིས་ཡོད་ཀྱི༎ བདག་ཉིད་ཐམས་ཅད་ཀྱིས་ཡོད་པ་ནི་མ་ཡིན་ནོ་སྙམ་དུ་སེམས་ན། དེའི་ཕྱིར་ཟད་པར་ཡོད་པ་མ་ཡིན་ན་ནི་ཞེས་བྱ་བ་རྒྱས་པར་སྨོས་ཏེ། རས་ཡུག་ཟད་པར་ཡོད་པ་མ་ཡིན་པར་བརྟགས་ན་ནི་སྐུད་པ་རེ་རེ་པོ་དེ་ལས་རས་ཡུག་གི་ཆ་ཡོད་ཀྱི་རས་ཡུག་ནི་མ་ཡིན་ནོ༎ གལ་ཏེ་དེས་ན་ཅིར་འགྱུར་སྙམ་ན། དེའི་ཕྱིར་སྨྲས་པ། འདུས་པ་ཙམ་རས་ཡུག་ཡིན་པར་འགྱུར་རོ་ཞེས་བྱ་བར་སྦྱར་ཏེ། སྐུད་པ་གཅིག་ལ་ཆ་གཅིག་ཡོད་ལ་ཅིག་ཤོས་ལ་ནི་གཞན་ཡོད་པས་སྐུད་པ་ལ་ཡོད་པའི་ཆ་མང་པོ་རྣམས་ཀྱི་སྤྱི་ལ་རས་ཡུག་གོ་ཞེས་བྱ་བར་འགྱུར་ན་དེ་ལྟར་ཡང་མི་འདོད་དོ༎ གཟེགས་ཟན་པ་ལ་དད་པ་རྣམས་ལ་སྐུད་པ་དག་ལས་གཞན་པ་རས་ཡུག་གི་ཆ་ཡང་གང་ཞིག་ཡོད་ཅེས་དྲི་བར་བྱ་བ་སྟེ། ཆ་གང་གིས་ན་འདི་དབང་པོ་དང་འབྲེལ་པའི་སྐུད་པ་ལ་ཡོད་པར་འགྱུར། དེ་ལྟ་བས་ན་རྟོག་པ་འདི་བརྟགས་ནས་ཀྱང་དེ་ལས་རས་ཡུག་གཞན་མ་ཡིན་པར་འགྲུབ་བོ༎ གལ་ཏེ་སྐུད་པ་གཅིག་ལ་ཡང་རས་ཡུག་ཡོད་ལ་རས་ཡུག་དམིགས་པའི་རྒྱུ་ནི་རས་ཡུག་དང་དབང་པོ་འབྲེལ་པ་རས་ཡུག་གི་རྟེན་དུ་མ་དང་ལྡན་པ་ལ་ལྟོས་པ་ཡིན་ནོ་སྙམ་དུ་སེམས་ན་དེའི་ཕྱིར། རྟེན་དུ་མ་ཞིག་དང་ལྡན་པ་ལ་ལྟོས་པར་བརྟག་ན་ནི་ཁ་ཚར་ཙམ་དང་ལྡན་ཞིང་བཟུང་ན་རས་ཡུག་དམིགས་པར་འགྱུར་བ་ཞིག་ན་དབུས་ཀྱི་ཆ་ལ་སོགས་པ་མ་མཐོང་བར་རས་ཡུག་དམིགས་པར་ཡང་མི་འགྱུར་རོ༎ འོན་ཏེ་འདི་སྙམ་དུ་དེའི་ཚེ་ཡང་དབང་པོ་དང་དབུས་ཀྱི་ཆ་ལ་སོགས་པར་མི་ལྡན་པས་དེའི་ཕྱིར་ཁ་ཚར་ཙམ་དང་ཕྲད་པས་རས་ཡུག་དམིགས་པར་མི་འགྱུར་རོ་ཞེ་ན། དེའི་ཕྱིར་ཡང་ན་ནམ་ཡང་མི་དམིགས་པར་འགྱུར་ཞེས་བྱ་བ་འདིས་རྒྱས་པར་སྨོས་ཏེ། ཡང་ན་དབུས་དང་ཕ་རོལ་གྱི་ཆ་རྣམས་དབང་པོ་དང་མ་འབྲེལ་པའི་ཕྱིར་རས་ཡུག་ནམ་ཡང་དམིགས་པར་མི་འགྱུར་ཏེ།
དེ་རྩོམ་པར་བྱེད་པའི་དབུས་དང་། ཕ་རོལ་གྱི་ཆ་ཐམས་ཅད་དབང་པོ་དང་འབྲེལ་པ་ཁོ་ནར་འགྱུར་བ་གང་ཡིན་པ་ནི་མི་སྲིད་པ་ཉིད་དོ༎ དེ་ལྟ་ཡིན་དང་སྐུད་པ་ལ་སོགས་པ་ལ་ཡང་དེར་ཐལ་བར་འགྱུར་བས་འབྲས་བུ་ཅུང་ཟད་ཀྱང་མི་དམིགས་པར་འགྱུར་རོ༎ གཞན་ཡང་རིམ་གྱིས་ཡན་ལག་རྣམས་དང་ཕྲད་ན་ཞེས་བྱ་བ་རྒྱས་པར་སྨོས་ཏེ་གང་གི་ཚེ་རིམ་གྱིས་མིག་གམ་རེག་པའི་དབང་པོས་རས་ཡུག་འཛིན་པར་བྱེད་པ་དེའི་ཚེ་རས་ཡུག་གཟུང་བར་མི་འགྱུར་ཏེ། མིག་དང་རེག་པའི་དབང་པོ་དག་ཅིག་ཅར་རྟེན་དུ་མ་དང་ལྡན་པ་མེད་པའི་ཕྱིར་རོ༎ དེ་ལྟ་ན་ནི་ཡན་ལག་ཅན་ལ་སོགས་པ་གཞན་དག་ཀྱང་གཟུང་བར་མི་འགྱུར་རོ༎ དེ་ལྟ་བས་ན་ཞེས་བྱ་བ་རྒྱས་པར་འབྱུང་བ་ནི་གང་གི་ཕྱིར་རིམ་གྱིས་རས་ཡུག་གི་བློའམ་རེ་ལྡེའི་བློ་འབྱུང་བ་དེའི་ཕྱིར་རྣམ་པར་རྟོག་པའི་དབང་གིས་ཡན་ལག་དག་ཁོ་ན་ལ་སྟེ་རས་ཡུག་གི་ཡན་ལག་གམ། རེ་ལྡེའི་ཡན་ལག་དག་ལ་རས་ཡུག་གི་བློའམ་རེ་ལྡེའི་བློ་འབྱུང་བར་ཟད་དོ༎ མགལ་མེའི་འཁོར་ལོ་བཞིན་ནོ་ཞེས་བྱ་བ་ནི་མགལ་མེའི་འཁོར་ལོ་དང་འདྲ་བས་ན་མགལ་མེའི་འཁོར་ལོ་བཞིན་ཏེ། དཔེར་ན་མགལ་མེ་མྱུར་དུ་བསྐོར་བས་དེ་དང་དེར་འབྱུང་བ་ལ་མགལ་མེའི་འཁོར་ལོའི་བློ་འབྱུང་བས་དེ་དང་འདྲའོ༎ འདིར་བསྒྲུབ་པ་ནི་རས་ཡུག་ནི་རྫས་སུ་ཡོད་པ་ནི་མ་ཡིན་ཏེ། དེ་འཛིན་པ་ཡན་ལག་འཛིན་པ་ལ་ལྟོས་པའི་ཕྱིར་མགལ་མེའི་འཁོར་ལོ་ལྟ་བུའོ༎ གཟུགས་དང་རིགས་དང་བྱ་བ་ཐ་དད་པའི་སྐུད་པ་དག་ལ་ཞེས་བྱ་བ་རྒྱས་པར་འབྱུང་བ་ནི་སྔོན་པོ་དང་སེར་པོ་ལ་སོགས་པ་ཐ་དད་པས་སྐུད་པ་གཟུགས་ཐ་དད་པ་དང་། དུ་ཀུ་ལ་དང་། རས་བལ་ལ་སོགས་པ་ཐ་དད་པས་རིགས་ཐ་དད་པ་དང་བླ་འོག་ཏུ་འགྲོ་བ་ཐ་དད་པས་བྱ་བ་ཐ་དད་པ་དག་ལ་རས་ཡུག་གི་གཟུགས་ལ་སོགས་པ་མེད་པའི་ཡང་ཕྱིར་ཏེ། དེ་ལ་གཟུགས་སམ་རིགས་སམ་བྱ་བ་ཅི་འདྲ་བ་ཞིག་ཡོད་གལ་ཏེ་འདི་སྙམ་དུ་འདིའི་གཟུགས་ལ་སོགས་པ་སྣ་ཚོགས་པ་ཡིན་ནོ་སྙམ་དུ་སེམས་ན། དེའི་ཕྱིར་དེ་ལྟར་གཟུགས་ལ་སོགས་པ་སྣ་ཚོགས་པ་ཡིན་པར་བརྟག་ན་ནི་རིགས་མི་མཐུན་པ་རྩོམ་པར་ཡང་འགྱུར་ཏེ་སྐུད་པ་དང་འཇག་མ་དག་ཀྱང་རས་ཡུག་རྩོམ་པར་འགྱུར་རོ༎ དེ་ལྟ་ཡིན་ན་ནི་ཆོས་ཀྱི་ཁྱད་པར་ལས་བཟློག་པ་ཡིན་ཏེ།
རྫས་རྣམས་ཤིན་ཏུ་རིགས་མི་མཐུན་པ་རྩོམ་ པར་བྱེད་པ་ཉིད་དུ་འགྱུར་རོ་ཞེས་བྱ་བའི་ཐ་ཚིག་གོ༎ རས་ཡུག་ངོས་གཅིག་བཀྲ་བའི་ངོས་ཅིག་ཤོས་མི་བཀྲ་ན་ཡང་མི་མཐོང་བར་འགྱུར་ཏེ། དེ་ནི་སྣ་ཚོགས་ཀྱི་ངོ་བོར་འདོད་པའི་ཕྱིར་རོ༎ བྱེ་བྲག་པ་རྣམས་ནི་གཟུགས་མཐོང་ན་དེ་ལ་བརྟེན་པའི་རྫས་དམིགས་པར་འདོད་དེ། ཆེན་པོ་ནི་རྫས་དུ་མ་ལ་བརྟེན་པའི་ཕྱིར་གཟུགས་ཀྱི་སྒོ་ནས་ཀྱང་དམིགས་སོ༎ ཡན་ལག་ནི་གཟུགས་ཀྱིས་ལེགས་པར་བྱེད་པ་མེད་པའི་ཕྱིར་མི་དམིགས་སོ་ཞེས་འབྱུང་བའི་ཕྱིར་རོ༎ ཡང་ན་ངོས་མི་བཀྲ་བ་ཡང་ཁྲ་བོའི་ངོ་བོར་མཐོང་བར་འགྱུར་ཏེ། གལ་ཏེ་རས་ཡུག་མཐོང་བར་གྱུར་ན་དེ་ནི་སྣ་ཚོགས་ཀྱི་ངོ་བོར་འདོད་པས་སོ༎ བྱ་བ་ཡང་སྣ་ཚོགས་པ་ཡིན་པས་ཤིན་ཏུ་སྣ་ཚོགས་པར་འགྱུར་རོ་ཞེས་བྱ་བ་ནི་རྫས་གཅིག་ལ་ནི་བྱ་བ་སྣ་ཚོགས་དང་ལྡན་པར་ཞེས་བྱ་བར་མི་རུང་ངོ་༎ བྱ་བ་སྣ་ཚོགས་པ་ཉིད་དུ་ཡིན་ན་ནི་བྱ་བ་དང་འདྲ་བར་མངོན་པར་འདོད་པའི་རྫས་རྣམས་གཞན་ཉིད་ཡིན་པར་འདོད་དོ༎ ཚྭ་བ་དང་སྣང་བ་ཐ་དད་པས་ཞེས་བྱ་བ་རྒྱས་པར་འབྱུང་བ་ནི་དང་པོ་དང་ཐ་མ་དང་བར་མ་དག་ཏུ་ཡན་ལག་ཅན་མེའི་འོད་ཀྱི་མཚན་ཉིད་ཀྱི་ཚ་བ་དང་སྣང་བ་དག་ཐ་དད་པས་གཟུགས་དང་རེག་བྱ་དག་ཀྱང་ཐ དད་པར་མཐོང་སྟེ། དེའི་ཐ་དད་པ་དེ་ཡང་གོ་རིམས་བཞིན་དུ་ཤས་ཆེ་བ་དང་འབྲིང་དང་ཤས་ཆུང་བ་ཡིན་ན་ཡན་ལག་ཅན་འོད་ཀྱི་རྫས་དེའི་གཟུགས་དང་རེག་བྱ་དེ་དག་ཀྱང་མི་འཐད་དོ༎ ཡན་ལག་ཅན་གཅིག་ལ་ནི་གཟུགས་སམ་རེག་བྱ་དུ་མ་རུང་བ་མ་ཡིན་ཏེ། དེས་ན་ཡན་ལག་དག་ལས་ཡན་ལག་ཅན་གྱི་རྫས་གཞན་ཡོད་པ་མ་ཡིན་ནོ༎ འོན་ཏེ་གལ་ཏེ་སྐུད་པ་ལ་སོགས་པ་ཡན་ལག་དག་ལས་མ་གཏོགས་པ་ཡན་ལག་ཅན་རས་ཡུག་ལ་སོགས་པ་ཡོད་པ་མ་ཡིན་ནོ༎ རྡུལ་ཕྲ་རབ་རྣམས་ནི་དབང་པོས་མི་སོད་པའི་ཕྱིར་ལ། ཡན་ལག་དེ་དག་གིས་ཀྱང་དབང་པོས་སོད་པ་མ་བརྩམས་པ་འགྲོ་བ་མཐའ་དག་མངོན་སུམ་དུ་མི་འགྱུར་བ་ཞིག་ན་བ་ལང་ལ་སོགས་པ་ཡང་མངོན་སུམ་དུ་སྣང་ཏེ།
དེ་ལྟ་བས་ན་རྡུལ་ཕྲ་རབ་དབང་པོས་མི་སོད་པ་རྣམས་ཀྱིས་དབང་པོས་སོད་པའི་དོན་གཞན་ཞིག་བརྩམས་སོ་ཞེས་བྱ་བར་གྲུབ་པོ་སྙམ་དུ་སེམས་ན་འདི་ལ་རྡུལ་ཕྲ་རབ་དབང་པོའི་ཡུལ་མ་ཡིན་ཡང་ཞེས་བྱ་བ་རྒྱས་པར་སྨོས་ཏེ ། ཇི་ལྟར་བྱེ་བྲག་པ་ཁྱེད་ཀྱི་ལྟར་ན་དབང་པོས་མི་སོད་ཀྱང་འདུས་པ་རྣམས་འབྲས་བུ་རྩོམ་པར་བྱེད་པ་ཉིད་ཡིན་གྱི། ཡ་ཡ་ན་འདུག་པ་དག་ནི་མ་ཡིན་པ་དེ་བཞིན་དུ། ཁོ་བོ་ཅག་གི་ཡང་ཡན་ལག་ཅན་དོན་གཞན་དུ་གྱུར་པ་མེད་དུ་ཟིན་ཀྱང་འདུས་པ་དང་།ཁོ་ན་མངོན་སུམ་ཉིད་ཡིན་གྱི་ཡ་ཡ་ན་འདུག་པ་རྣམས་ནི་མ་ཡིན་ནོ༎ དཔེར་ན་མིག་གི་རྣམ་པར་ཤེས་པ་བསྐྱེད་པར་བྱ་བ་ལ་མིག་ལ་སོགས་པ་སྟེ། མིག་དང་གཟུགས་དང་སྣང་བ་དང་ཡིད་ལ་བྱེད་པ་འདུས་པ་དག་རྒྱུ་ཉིད་ཡིན་གྱི། རེ་རེ་ནི་མ་ཡིན་པ་དེ་བཞིན་དུ་རྡུལ་ཕྲ་རབ་རྣམས་དབང་པོས་མི་སོད་ཀྱང་འདུས་པ་རྣམས་ཡིན་གྱི་རེ་རེ་ནི་མ་ཡིན་པ་ལྟ་བུ་དང་། མིག་རབ་རིབ་ཅན་རྣམས་ལ་ཡན་ལག་ཅན་བརྩམས་པ་མེད་ཀྱང་སྐྲ་གྲམ་ཞིང་ལྡན་པ་མ་ཡིན་པ་རྣམས་ཀྱི་ཚོགས་དམིགས་ཀྱི་རེ་རེ་ནི་མ་ཡིན་པ་ལྟ་བུའོ༎ རབ་རིབ་ཅན་དེ་དག་ལ་ནི་རྡུལ་ཕྲ་རབ་བཞིན་དུ་སྐྲ་ཉག་མ་གཅིག་ནི་དབང་པོས་མི་སོད་པས་དེའི་ཕྱིར་དེ་དག་ལས་རྫས་གཞན་མེད་དོ༎ དེ་ལྟར་ཡན་ལག་ཅན་བཀག་ནས་གཟུགས་ལ་སོགས་པ་ཡོན་ཏན་དག་ལས་ཡོན་ཏན་ཅན་དོན་གཞན་ཡིན་པ་དགག་པར་འདོད་ནས། གཟུགས་ལ་སོགས་པ་དག་ཁོ་ན་ལ་ཞེས་བྱ་བ་རྒྱས་པར་སྨོས་ཏེ། གཟུགས་ལ་སོགས་པ་དག་ཁོ་ན་ལ་རྡུལ་ཕྲ་རབ་ཅེས་བྱ་བའི་མིང་དུ་འདོགས་པར་ཟད་པས་དེ་ཞིག་ན་སྟེ་གཟུགས་ལ་སོགས་པས་ཞིག་ན། རྡུལ་ཕྲ་རབ་ཀྱང་ཞིག་པར་གྲུབ་པོ༎ བྱེ་བྲག་པ་རྣམས་ཀྱིས་སྨྲས་པ། རྡུལ་ཕྲ་རབ་ནི་རྫས་ཡིན་ལ་རྫས་ཀྱང་གཟུགས་ལ་སོགས་པ་དག་ལས་གཞན་ཡིན་ཏེ། གྲུབ་པའི་མཐའ་ལས་ནི་གཟུགས་དང་། དྲི་དང་རོ་དང་རེག་བྱ་དང་ལྡན་པ་ཡིན་ནོ་ཞེས་བྱ་བ་དེ་ལྟ་བུ་ལ་སོགས་པ་འབྱུང་བའི་ཕྱིར་རོ༎ འདི་གཞན་ཉིད་ཡིན་པར་ནི་རིགས་པ་མ་ཡིན་ཏེ། འདི་ལྟར་སུས་ཀྱང་འདི་དག་ནི་ས་དང་ཆུ་དང་མེ་དག་ཡིན་ནོ༎ འདི་དག་ནི་ས་ལ་སོགས་པ་དེ་དག་གི་གཟུགས་ལ་སོགས་པའི་ཡོན་ཏན་ཏེ། གཟུགས་དང་། དྲི་དང་། རོ་དང་རེག་བྱ་དག་ཡིན་ནོ་ཞེས་བྱ་བར་ཡོངས་སུ་མི་ཆོད་དོ༎
གལ་ཏེ་དེ་དག་ནི་དབང་པོས་མི་སོད་པས་དེས་ན་ངེས་པར་མི་ ཟིན་ཏོ་ཞེས་སྨྲ་བར་འགྱུར་ན་དེའི་ཕྱིར་ས་ལ་སོགས་པ་དེ་རྣམས་མིག་དང་རེག་པའི་གཟུང་བར་བྱ་བ་དག་ཡིན་པར་ཡང་དམ་འཆའོ་ཞེས་བྱ་བ་སྨོས་སོ༎ ཚིག་པ་དག་ལ་ཞེས་བྱ་བ་རྒྱས་པར་འབྱུང་བ་ནི་པེའི་ལུ་ཀ་ན་རེ་བལ་ལ་སོགས་པ་ཡན་ལག་ཅན་གྱི་རྫས་རྣམས་ནི་ཚིག་པར་མི་འགྱུར་རོ་ཞེས་ཟེར་རོ༎ འདི་སྐད་དུ་སྔ་ན་ཡོད་པའི་ཡོན་ཏན་ལོག་སྟེ་ཚོས་པར་གྱུར་པའི་ཡོན་ཏན་སྐྱེས་ན། དེ་དག་ལ་བརྟེན་པའི་རྫས་རྣམས་དེའི་སོ་ཉིད་ན་འདུག་པས་དེ་བཞིན་དུ་བལ་ལ་སོགས་པའི་བློ་འབྱུང་བར་འགྱུར་བ་ཞིག་ན་འབྱུང་བར་ཡང་མི་འགྱུར་ཏེ། དེ་ལྟ་བས་ན་དེ་དག་གི་བློ་མེད་པའི་ཕྱིར། གཟུགས་ལ་སོགས་པ་ཁོ་ན་ལ་དེའི་བློ་འཇུག་པར་ཟད་ཀྱི་རྫས་དོན་གཞན་དུ་གྱུར་པ་ལ་ནི་མ་ཡིན་ནོ་ཞེས་བཤད་པ་ཡིན་ཏེ། གལ་ཏེ་བལ་ལ་སོགས་པའི་རྫས་གཟུགས་ལ་སོགས་པ་ལས་གཞན་ཞིག་ཡིན་པར་གྱུར་ན། དེ་ནི་དེའི་སོ་ན་འདུག་ལ་གཟུགས་ལ་སོགས་པ་ཁོ་ན་མེ་དང་འབྲེལ་པ་ལས་ཚ་བས་འཇིགས་པར་འགྱུར་བས། བལ་ལ་སོགས་པའི་བློ་འབྱུང་བར་འགྱུར་བ་ཞིག་ན་འབྱུང་བ་ཡང་མ་ཡིན་ཏེ། དེའི་ཕྱིར་གཟུགས་ལ་སོགས་པ་དག་ཁོ་ན་ལ་བལ་ལ་སོགས་པའི་བློ་འབྱུང་བར་ཟད་དོ༎ བྱེ་བྲག་པ་རྣམས་ཀྱིས་གལ་ཏེ་བུམ་པ་གཟུགས་ལ་སོགས་པ་ཙམ་ཡིན་ན་མེ་དང་འབྲེལ་པ་ལས་གཟུགས་ལ་སོགས་པ་སྟེ། ཚོས་པར་གྱུར་པ་ལ་སོགས་པ་གཞན་སྐྱེས་ན་བུམ་པ་དེ་ཉིད་འདི་ཡིན་ནོ་ཞེས་དེ་ཡོངས་སུ་ཤེས་པར་མི་འགྱུར་གྱི། གང་གི་ལྟར་ན་ཚོས་པ་ལས་གཟུགས་ལ་སོགས་པ་ཁོ་ན་འཇིགས་པ་དང་སྐྱེ་བ་དག་ཏུ་འགྱུར་གྱི། བུམ་པ་ནི་དེའི་སོ་ན་འདུག་པ་ཡིན་པ་དེའི་ལྟར་ན་དེ་ཡོངས་སུ་ཤེས་པར་རུང་ངོ་ཞེས་སྨྲས་པ་དང་། དེའི་ཕྱིར་ཚོས་པར་གྱུར་པ་བྱུང་བ་ལ་བུམ་པ་ཡོངས་སུ་ཤེས་པ་ནི་དབྱིབས་འདྲ་བའི་ཕྱིར་ཞེས་བྱ་བ་འདི་སྨོས་ཏེ། ཕྲེང་བ་བཞིན་ནོ༎ གྲོག་མ་རྣམས་ཀྱི་ཕྲེང་བ་ཞེས་བྱ་བའི་རྫས་དེ་ནི་དེ་དག་ལས་མ་གཏོགས་པ་མེད་མོད་ཀྱི། འོན་ཀྱང་དབྱིབས་སྔ་མ་དང་འདྲ་བའི་ཕྱིར་འདི་ལ་ཡང་གྲོག་མ་རྣམས་ཀྱི་ཕྲེང་བ་དེ་ཉིད་འདི་ཡིན་ནོ་ཞེས་ཡོངས་སུ་ཤེས་པར་འགྱུར་བ་བཞིན་ནོ༎
སྨྲས་པ། དབྱིབས་འདྲ་བའི་ཕྱིར་ཡོངས་སུ་ཤེས་ཀྱི། དེ་སོ་ན་གནས་པའི་ཕྱིར་ནི་མ་ཡིན་ནོ་ཞེས་བྱ་བ་འདི་ཇི་ལྟར་ཤེས་ཤེ་ན། འདི་ལ་རྟགས་མ་མཐོང་བར་ཡོངས་སུ་མི་ཤེས་པའི་ཕྱིར་རོ་ཞེས་བྱ་བ་སྨོས་ཏེ། གང་གི་ཕྱིར་གྱོ་རལ་དང་མཐོན་དམན་ལ་སོགས་པའི་རྟགས་མ་མཐོང་བར་དེ་ཡོངས་སུ་ཤེས་པར་མི་འགྱུར་བ་དེའི་ཕྱིར་དབྱིབས་འདྲ་བའི་ཕྱིར་རོ་ཞེས་བྱ་བར་གྲུབ་པོ༎ དེ་ཡང་ཞེས་བྱ་བ་རྒྱས་པར་འབྱུང་བ་ནི་དགའ་བ་དེ་ཡང་། ཤིན་ཏུ་སྦྱངས་པ་དང་ལྡན་པ་སྟེ། ཡིད་དགའ་བར་གྱུར་པ་ལ་ཤིན་ཏུ་སྦྱངས་པ་སྐྱེ་བས་སོ༎ ཤིན་ཏུ་སྦྱངས་པ་དང་ལྡན་པས་ལུས་མཉེན་པར་བྱེད་པ་ཡིན་པའི་ཕྱིར་ཆུའི་བསྐལ་པ་ཡིན་ནོ༎ དེ་ཉིད་ཀྱི་ཕྱིར་ཞེས་བྱ་བ་ཡོངས་སུ་རྒྱས་པར་འབྱུང་བ་ནི་ལུས་མཉེན་པར་བྱེད་པའི་ཕྱིར་ཏེ། སྙོམས་པར་འཇུག་པའི་བསམ་གཏན་གཉིས་པ་དེ་ནི་ལུས་ཀྱི་མཁྲང་པོ་ཟད་པར་བྱེད་པའི་ཕྱིར། སྡུག་བསྔལ་གྱི་དབང་པོ་འགགས་སོ་ཞེས་གསུངས་སོ༎ དེ་བདེ་བ་ཡང་སྤངས་ཏེ་སྔ་ནས་སྡུག་བསྔལ་ཡང་སྤངས་ཤིང་ཡིད་བདེ་བ་དང་། ཡིད་མི་བདེ་བ་ཡང་ནུབ་པས་བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པ་བཏང་སྙོམས་དང་དྲན་པ་ཡོངས་སུ་དག་པ་བསམ་གཏན་བཞི་པ་ཡོངས་སུ་རྫོགས་པར་བྱས་ཏེ་གནས་སོ་ཞེས་འབྱུང་བའི་ཕྱིར་རོ༎ ནང་གི་སྐྱོན་དང་བྲལ་བའི་ཕྱིར་ཞེས་བྱ་བ་ནི་ནང་གི་སྐྱོན་རྟོག་པ་དང་དཔྱོད་པ་ལ་སོགས་པ། རྟོག་དང་དཔྱོད་དང་དབུགས་དག་དང་། །བདེ་བ་ལ་སོགས་བཞི་ཡིན་ནོ༎ ཞེས་བྱ་བ་བརྒྱད་པོ་གང་དག་ཡིན་པ་སྟེ། དེ་དག་དང་བྲལ་བའི་ཕྱིར་ཞེས་བྱ་བའི་ཐ་ཚིག་གོ༎ མི་གཡོ་བ་ཞེས་བྱ་བ་ལ། མི་གཡོ་བ་ཞེས་བྱ་བ་ནི་གཡོ་བ་ནི་འགུལ་བ་ཡིན་ནོ་ཞེས་བྱ་བའི་སྐད་ཀྱི་བྱིངས་འདིའི་ཚུལ་ཡིན་ནོ༎ གནས་གཙང་མའི་རིས་པ་འདི་དག་གིས་གཟུགས་མེད་པ་དག་ཏུ་འཇུག་པར་ཡང་མི་ནུས་ཏེ། ལྷག་མཐོང་སྤྱོད་པ་ཡིན་པའི་ཕྱིར་ལ། གཟུགས་མེད་པ་རྣམས་ནི་ཞི་གནས་སྤྱོད་པ་ཡིན་པས་སོ༎ ས་འོག་མ་གཞན་དུ་འགྲོ་བར་ཡང་མི་ནུས་ཏེ། ཁྱད་པར་དུ་འགྲོ་བ་ཡིན་པའི་ཕྱིར་རོ༎ རིམ་པ་དེས་ན་ཞེས་བྱ་བ་ནི་ཇི་སྐད་བཤད་པ་ལྟ་བུ་སྟེ། མེས་འཇིག་པ་བདུན་གྱི་འོག་ཏུ་ཆུས་འཇིག་པ་གཅིག་འབྱུང་ཞིང་། ཡང་མེས་འཇིག་པ་བདུན་གྱི་འོག་ཏུ།
ཆུས་ འཇིག་པ་གཉིས་པོ་འབྱུང་བ་ནས། འཇིག་པ་བདུན་གྱི་བར་དུ་ཡང་དེ་དང་འདྲ་སྟེ། དེ་ལྟར་ཆུ་བདུན་ཐལ་ནས་ཀྱང་མེས་བདུན་ནོ༎ དེ་ནས་ནི་མཇུག་ཏུ་རླུང་གིས་འཇིག་པ་གཅིག་འབྱུང་ངོ་༎ ཅིའི་ཕྱིར་ཆུས་འཇིག་པ་ནི་ཇི་སྐད་བཤད་པ་ལྟ་བུར་དུས་རིང་མོ་ཞིག་གིས་ཆོད་དེ་འབྱུང་ལ། རླུང་གིས་འཇིག་པ་ནི་དེ་བས་ཀྱང་ཆེས་རིང་མོ་ཞིག་ན་འབྱུང་ཞེ་ན། དེའི་ཕྱིར་ཇི་ལྟ་བར་ཞེས་བྱ་བ་རྒྱས་པར་སྨོས་ཏེ། ཇི་ལྟར་བསམ་གཏན་དང་པོ་བས་བསམ་གཏན་གཉིས་པའི་སྙོམས་པར་འཇུག་པ་ཁྱད་པར་དུ་འཕགས་པའི་ཕྱིར། བསམ་གཏན་གཉིས་པའི་ས་པའི་ལུས་དག་གནས་པ་ཡང་ཁྱད་པར་དུ་འཕགས་པ་ཡིན་ཏེ། བསམ་གཏན་དང་པོར་སྐྱེས་པ་རྣམས་ཀྱི་ཚེའི་ཚད་ནི་བསྐལ་པ་ཆེན་པོའི་བཞི་ཆ་ཡིན་ལ། བསམ་གཏན་གཉིས་པར་སྐྱེས་པ་རྣམས་ཀྱི་ནི་བསྐལ་པ་གཉིས་ཡིན་པ་དེ་བཞིན་དུ་སྣོད་རྣམས་ཀྱང་དེ་བཞིན་དུ། ཅི་ཞེ་ན། གནས་ཁྱད་པར་དུ་འཕགས་པ་ཡིན་ནོ་ཞེས་བྱ་བར་སྦྱར་རོ༎ དེ་བཞིན་དུ་བསམ་གཏན་གཉིས་པ་བས་བསམ་གཏན་གསུམ་པ་ཁྱད་པར་དུ་འཕགས་པ་ཡང་བརྗོད་པར་བྱའོ༎ དེ་ལྟར་བཤད་ན་ཞེས་བྱ་བ་ནི་གང་གི་ཕྱིར་མེས་འཇིག་པ་བདུན་ཚན་ལན་བརྒྱད་འབྱུང་བས་མེས་འཇིག་པ་ནི་ལྔ་བཅུ་རྩ་དྲུག་ཡིན་ལ། ཆུས་འཇིག་པ་ནི་བདུན། རླུང་གིས་འཇིག་པ་ནི་གཅིག་ཡིན་པས་འཇིག་པ་དྲུག་ཅུ་རྩ་བཞིར་འགྱུར་བ་དེའི་ཕྱིར་བཏགས་པའི་བཤད་པ་དགེ་རྒྱས་ཀྱི་ལྷ་རྣམས་ཀྱི་ཚེའི་ཚད་ནི་བསྐལ་པ་དྲུག་ཅུ་རྩ་བཞིའོ་ཞེས་བཤད་པ་གང་ཡིན་པ་དེ་ལེགས་པར་བཤད་པ་ཡིན་ཏེ། འདི་ལྟར་འོད་ཆུང་རྣམས་ཀྱི་ལྟག་ཡན་ཆད་ལུས་ནི་ཉིས་འགྱུར་ཉིས་འགྱུར་ཏེ་ཞེས་བཤད་པ་འདིར་དགེ་རྒྱས་པ་རྣམས་ལུས་ཀྱི་ཚད་དཔག་ཚད་དྲུག་ཅུ་རྩ་བཞིར་བཤད་ལ། ཚེ་ནི་རང་ལུས་གཞལ་བའི་བསྐལ་པ་ཡིས༎ ཞེས་འབྱུང་བས་ལུས་ཀྱི་ཚད་ཀྱིས་ཀྱང་དེ་དག་གི་ཚེའི་ཚད་བཤད་དེ། འཇིག་པ་རེ་རེ་ཞིང་བསྐལ་པ་ཆེན་པོར་བྱས་ནས་དུས་དེ་ཙམ་གྱིས་ན་དེ་དག་གི་ཚེ་ཡོངས་སུ་རྫོགས་པར་འགྱུར་བས་སོ༎ ཆོས་མངོན་པའི་མཛོད་ཀྱི་འགྲེལ་བཤད་དོན་གསལ་བ་ཞེས་བྱ་བ་སློབ་དཔོན་རྒྱལ་པོའི་སྲས་གྲགས་པའི་གཤེས་གཉེན་གྱིས་མཛད་པ་ལས། འཇིག་རྟེན་བསྟན་པ་ཞེས་བྱ་བ་སྟེ་མཛོད་ཀྱི་གནས་གསུམ་པའོ༎། །